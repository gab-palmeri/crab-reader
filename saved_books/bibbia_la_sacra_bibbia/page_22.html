<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>La Sacra Bibbia</title>
  <link href="../Styles/Style0001.css" rel="stylesheet" type="text/css"/>
</head>
<body>
  <h1>Antico Testamento: I libri storici</h1>
  <h2 id="toc_1">Tobia</h2>
  <h3 id="toc_2">1</h3>
  <p><sup id="toc_3">1</sup>Libro della storia di Tobi, figlio di Tòbiel, figlio di Anàniel, figlio di Àduel, figlio di Gàbael, della discendenza di Àsiel, della tribù di Nèftali. <sup id="toc_4">2</sup>Al tempo di Salmanàssar, re degli Assiri, egli fu condotto prigioniero da Tisbe, che sta a sud di Kades di Nèftali, nell’alta Galilea, sopra Casor, verso occidente, a nord di Sefet.</p>
  <p><sup id="toc_5">3</sup>Io, Tobi, passavo i giorni della mia vita seguendo le vie della verità e della giustizia. Ai miei fratelli e ai miei compatrioti, che erano stati condotti con me in prigionia a Ninive, nel paese degli Assiri, facevo molte elemosine. <sup id="toc_6">4</sup>Mi trovavo ancora al mio paese, la terra d’Israele, ed ero ancora giovane, quando la tribù del mio antenato Nèftali abbandonò la casa di Davide e si staccò da Gerusalemme, la sola città fra tutte le tribù d’Israele scelta per i sacrifici. In essa era stato edificato il tempio, dove abita Dio, ed era stato consacrato per tutte le generazioni future. <sup id="toc_7">5</sup>Tutti i miei fratelli e quelli della tribù del mio antenato Nèftali facevano sacrifici sui monti della Galilea al vitello che Geroboàmo re d’Israele aveva fabbricato in Dan. <sup id="toc_8">6</sup>Io ero il solo che spesso mi recavo a Gerusalemme nelle feste, per obbedienza ad una legge perenne prescritta a tutto Israele. Correvo a Gerusalemme con le primizie dei frutti e degli animali, con le decime del bestiame e con la prima lana che tosavo alle mie pecore. <sup id="toc_9">7</sup>Consegnavo tutto ai sacerdoti, figli di Aronne, per l’altare. Davo anche ai leviti che allora erano in funzione a Gerusalemme le decime del grano, del vino, dell’olio, delle melagrane, dei fichi e degli altri frutti. Per sei anni consecutivi convertivo in danaro la seconda decima e la spendevo ogni anno a Gerusalemme. <sup id="toc_10">8</sup>La terza decima poi era per gli orfani, le vedove e i forestieri che si trovavano con gli Israeliti. La portavo loro ogni tre anni e la si consumava insieme, come vuole la legge di Mosè e secondo le raccomandazioni di Debora moglie di Anàniel, la madre di nostro padre, poiché mio padre, morendo, mi aveva lasciato orfano. <sup id="toc_11">9</sup>Quando divenni adulto, sposai Anna, una donna della mia parentela, e da essa ebbi un figlio che chiamai Tobia. <sup id="toc_12">10</sup>Dopo la deportazione in Assiria, quando fui condotto prigioniero e arrivai a Ninive, tutti i miei fratelli e quelli della mia gente mangiavano i cibi dei pagani; <sup id="toc_13">11</sup>ma io mi guardai bene dal farlo. <sup id="toc_14">12</sup>Poiché restai fedele a Dio con tutto il cuore, <sup id="toc_15">13</sup>l’Altissimo mi fece trovare il favore di Salmanàssar, del quale presi a trattare gli affari. <sup id="toc_16">14</sup>Venni così nella Media, dove, finché egli visse, conclusi affari per conto suo. Fu allora che a Rage di Media, presso Gabael, un mio parente figlio di Gabri, depositai in sacchetti la somma di dieci talenti d’argento. <sup id="toc_17">15</sup>Quando Salmanàssar morì, gli successe il figlio Sennàcherib. Allora le strade della Media divennero impraticabili e non potei più tornarvi. <sup id="toc_18">16</sup>Al tempo di Salmanàssar facevo spesso l’elemosina a quelli della mia gente; <sup id="toc_19">17</sup>donavo il pane agli affamati, gli abiti agli ignudi e, se vedevo qualcuno dei miei connazionali morto e gettato dietro le mura di Ninive, io lo seppellivo. <sup id="toc_20">18</sup>Seppellii anche quelli che aveva uccisi Sennàcherib, quando tornò fuggendo dalla Giudea, al tempo del castigo mandato dal re del cielo sui bestemmiatori. Nella sua collera egli ne uccise molti; io sottraevo i loro corpi per la sepoltura e Sennàcherib invano li cercava. <sup id="toc_21">19</sup>Ma un cittadino di Ninive andò ad informare il re che io li seppellivo di nascosto. Quando seppi che il re conosceva il fatto e che mi si cercava per essere messo a morte, colto da paura, mi diedi alla fuga. <sup id="toc_22">20</sup>I miei beni furono confiscati e passarono tutti al tesoro del re. Mi restò solo la moglie Anna con il figlio Tobia. <sup id="toc_23">21</sup>Neanche quaranta giorni dopo, il re fu ucciso da due suoi figli, i quali poi fuggirono sui monti dell’Ararat. Gli successe allora il figlio Assarhaddon. Egli nominò Achikar, figlio di mio fratello Ànael, incaricato della contabilità del regno ed ebbe la direzione generale degli affari. <sup id="toc_24">22</sup>Allora Achikar prese a cuore la mia causa e potei così ritornare a Ninive. Al tempo di Sennàcherib re degli Assiri, Achikar era stato gran coppiere, ministro della giustizia, amministratore e sovrintendente della contabilità e Assarhaddon l’aveva mantenuto in carica. Egli era mio nipote e uno della mia parentela.</p>
  <h3 id="toc_25">2</h3>
  <p><sup id="toc_26">1</sup>Sotto il regno di Assarhaddon ritornai dunque a casa mia e mi fu restituita la compagnia della moglie Anna e del figlio Tobia. Per la nostra festa di pentecoste, cioè la festa delle settimane, avevo fatto preparare un buon pranzo e mi posi a tavola: <sup id="toc_27">2</sup>la tavola era imbandita di molte vivande. Dissi al figlio Tobia: “Figlio mio, va’, e se trovi tra i nostri fratelli deportati a Ninive qualche povero, che sia però di cuore fedele, portalo a pranzo insieme con noi. Io resto ad aspettare che tu ritorni”. <sup id="toc_28">3</sup>Tobia uscì in cerca di un povero tra i nostri fratelli. Di ritorno disse: “Padre!”. Gli risposi: “Ebbene, figlio mio”. “Padre – riprese – uno della nostra gente è stato strangolato e gettato nella piazza, dove ancora si trova”. <sup id="toc_29">4</sup>Io allora mi alzai, lasciando intatto il pranzo; tolsi l’uomo dalla piazza e lo posi in una camera in attesa del tramonto del sole, per poterlo seppellire. <sup id="toc_30">5</sup>Ritornai e, lavatomi, presi il pasto con tristezza, <sup id="toc_31">6</sup>ricordando le parole del profeta Amos su Betel:</p>
  <p>“Si cambieranno le vostre feste in lutto, tutti i vostri canti in lamento”. <sup id="toc_32">7</sup>E piansi. Quando poi calò il sole, andai a scavare una fossa e ve lo seppellii. <sup id="toc_33">8</sup>I miei vicini mi deridevano dicendo: “Non ha più paura! Proprio per questo motivo è già stato ricercato per essere ucciso. È dovuto fuggire ed ora eccolo di nuovo a seppellire i morti”. <sup id="toc_34">9</sup>Quella notte, dopo aver seppellito il morto, mi lavai, entrai nel mio cortile e mi addormentai sotto il muro del cortile. Per il caldo che c’era tenevo la faccia scoperta, <sup id="toc_35">10</sup>ignorando che sopra di me, nel muro, stavano dei passeri. Caddero sui miei occhi i loro escrementi ancora caldi, che mi produssero macchie bianche, e dovetti andare dai medici per la cura. Più essi però mi applicavano farmachi, più mi si oscuravano gli occhi per le macchie bianche, finché divenni cieco del tutto. Per quattro anni fui cieco e ne soffersero tutti i miei fratelli. Achikar, nei due anni che precedettero la sua partenza per l’Elimaide, provvide al mio sostentamento.</p>
  <p><sup id="toc_36">11</sup>In quel tempo mia moglie Anna lavorava nelle sue stanze a pagamento, <sup id="toc_37">12</sup>tessendo la lana che rimandava poi ai padroni e ricevendone la paga. Ora nel settimo giorno del mese di Distro, quando essa tagliò il pezzo che aveva tessuto e lo mandò ai padroni, essi, oltre la mercede completa, le fecero dono di un capretto per il desinare. <sup id="toc_38">13</sup>Quando il capretto entrò in casa mia, si mise a belare. Chiamai allora mia moglie e le dissi: “Da dove viene questo capretto? Non sarà stato rubato? Restituiscilo ai padroni, poiché non abbiamo il diritto di mangiare cosa alcuna rubata”. <sup id="toc_39">14</sup>Ella mi disse: “Mi è stato dato in più del salario”. Ma io non le credevo e le ripetevo di restituirlo ai padroni e a causa di ciò arrossivo di lei. Allora per tutta risposta mi disse: “Dove sono le tue elemosine? Dove sono le tue buone opere? Ecco, lo si vede bene dal come sei ridotto!”.</p>
  <h3 id="toc_40">3</h3>
  <p><sup id="toc_41">1</sup>Con l’animo affranto dal dolore, sospirai e piansi. Poi presi a dire questa preghiera di lamento: <sup id="toc_42">2</sup>“Tu sei giusto, Signore, e giuste sono tutte le tue opere. Ogni tua via è misericordia e verità. Tu sei il giudice del mondo. <sup id="toc_43">3</sup>Ora, Signore, ricordati di me e guardami. Non punirmi per i miei peccati e per gli errori miei e dei miei padri. <sup id="toc_44">4</sup>Violando i tuoi comandi, abbiamo peccato davanti a te. Tu hai lasciato che ci spogliassero dei beni; ci hai abbandonati alla prigionia, alla morte e ad essere la favola, lo scherno, il disprezzo di tutte le genti, tra le quali ci hai dispersi. <sup id="toc_45">5</sup>Ora, nel trattarmi secondo le colpe mie e dei miei padri, veri sono tutti i tuoi giudizi, perché non abbiamo osservato i tuoi decreti, camminando davanti a te nella verità. <sup id="toc_46">6</sup>Agisci pure ora come meglio ti piace; da’ ordine che venga presa la mia vita, in modo che io sia tolto dalla terra e divenga terra, poiché per me è preferibile la morte alla vita. I rimproveri che mi tocca sentire destano in me grande dolore. Signore, comanda che sia tolto da questa prova; fa’ che io parta verso l’eterno soggiorno; Signore, non distogliere da me il volto. Per me infatti è meglio morire che vedermi davanti questa grande angoscia e così non sentirmi più insultare!”.</p>
  <p><sup id="toc_47">7</sup>Nello stesso giorno capitò a Sara figlia di Raguele, abitante di Ecbàtana, nella Media, di sentire insulti da parte di una serva di suo padre. <sup id="toc_48">8</sup>Bisogna sapere che essa era stata data in moglie a sette uomini e che Asmodeo, il cattivo demonio, glieli aveva uccisi, prima che potessero unirsi con lei come si fa con le mogli. A lei appunto disse la serva: “Sei proprio tu che uccidi i tuoi mariti. Ecco, sei già stata data a sette mariti e neppure di uno hai potuto godere. <sup id="toc_49">9</sup>Perché vuoi battere noi, se i tuoi mariti sono morti? Vattene con loro e che da te non abbiamo mai a vedere né figlio né figlia”. <sup id="toc_50">10</sup>In quel giorno dunque essa soffrì molto, pianse e salì nella stanza del padre con l’intenzione di impiccarsi. Ma tornando a riflettere pensava: “Che non abbiano ad insultare mio padre e non gli dicano: La sola figlia che avevi, a te assai cara, si è impiccata per le sue sventure. Così farei precipitare la vecchiaia di mio padre con angoscia negli inferi. Farò meglio a non impiccarmi e a supplicare il Signore che mi sia concesso di morire, in modo da non sentire più insulti nella mia vita”. <sup id="toc_51">11</sup>In quel momento stese le mani verso la finestra e pregò: “Benedetto sei tu, Dio misericordioso, e benedetto è il tuo nome nei secoli. Ti benedicano tutte le tue opere per sempre. <sup id="toc_52">12</sup>Ora a te alzo la faccia e gli occhi. <sup id="toc_53">13</sup>Di’ che io sia tolta dalla terra, perché non abbia a sentire più insulti. <sup id="toc_54">14</sup>Tu sai, Signore, che sono pura da ogni disonestà con uomo <sup id="toc_55">15</sup>e che non ho disonorato il mio nome, né quello di mio padre nella terra dell’esilio. Io sono l’unica figlia di mio padre. Egli non ha altri figli che possano ereditare, né un fratello vicino, né un parente, per il quale io possa serbarmi come sposa. Già sette mariti ho perduto: perché dovrei vivere ancora? Se tu non vuoi che io muoia, guardami con benevolenza: che io non senta più insulti”.</p>
  <p><sup id="toc_56">16</sup>In quel medesimo momento la preghiera di tutti e due fu accolta davanti alla gloria di Dio <sup id="toc_57">17</sup>e fu mandato Raffaele a guarire i due: a togliere le macchie bianche dagli occhi di Tobi, perché con gli occhi vedesse la luce di Dio; a dare Sara, figlia di Raguele, in sposa a Tobia, figlio di Tobi, e a liberarla dal cattivo demonio Asmodeo. Di diritto, infatti, spettava a Tobia di sposarla, prima che a tutti gli altri pretendenti. Proprio allora Tobi rientrava dal cortile in casa e Sara, figlia di Raguele, stava scendendo dalla camera.</p>
  <h3 id="toc_58">4</h3>
  <p><sup id="toc_59">1</sup>In quel giorno Tobi si ricordò del denaro che aveva depositato presso Gabael in Rage di Media <sup id="toc_60">2</sup>e pensò: “Ho invocato la morte. Perché dunque non dovrei chiamare mio figlio Tobia e informarlo, prima di morire, di questa somma di denaro?”. <sup id="toc_61">3</sup>Chiamò il figlio e gli disse: “Qualora io muoia, dammi una sepoltura decorosa; onora tua madre e non abbandonarla per tutti i giorni della sua vita; fa’ ciò che è di suo gradimento e non procurarle nessun motivo di tristezza. <sup id="toc_62">4</sup>Ricordati, figlio, che ha corso tanti pericoli per te, quando eri nel suo seno. Quando morirà, dalle sepoltura presso di me in una medesima tomba. <sup id="toc_63">5</sup>Ogni giorno, o figlio, ricordati del Signore; non peccare né trasgredire i suoi comandi. Compi opere buone in tutti i giorni della tua vita e non metterti per la strada dell’ingiustizia. <sup id="toc_64">6</sup>Se agirai con rettitudine, riusciranno le tue azioni, come quelle di chiunque pratichi la giustizia. <sup id="toc_65">7</sup>Dei tuoi beni fa’ elemosina. Non distogliere mai lo sguardo dal povero, così non si leverà da te lo sguardo di Dio. <sup id="toc_66">8</sup>La tua elemosina sia proporzionata ai beni che possiedi: se hai molto, da’ molto; se poco, non esitare a dare secondo quel poco. <sup id="toc_67">9</sup>Così ti preparerai un bel tesoro per il giorno del bisogno, <sup id="toc_68">10</sup>poiché l’elemosina libera dalla morte e salva dall’andare tra le tenebre. <sup id="toc_69">11</sup>Per tutti quelli che la compiono, l’elemosina è un dono prezioso davanti all’Altissimo. <sup id="toc_70">12</sup>Guardati, o figlio, da ogni sorta di fornicazione; anzitutto prenditi una moglie dalla stirpe dei tuoi padri e non una donna straniera, che cioè non sia della stirpe di tuo padre, perché noi siamo figli di profeti. Ricordati di Noè, di Abramo, di Isacco e di Giacobbe, nostri padri fin da principio. Essi sposarono tutti una donna della loro parentela e furono benedetti nei loro figli e la loro discendenza avrà in eredità la terra. <sup id="toc_71">13</sup>Ama, o figlio, i tuoi fratelli; nel tuo cuore non concepire disprezzo per i tuoi fratelli, figli e figlie del tuo popolo, e tra di loro scegliti la moglie. L’orgoglio infatti è causa di rovina e di grande inquietudine. Nella pigrizia vi è povertà e miseria, perché l’ignavia è madre della fame. <sup id="toc_72">14</sup>Non rimandare la paga di chi lavora per te, ma a lui consegnala subito; se così avrai servito Dio, ti sarà data la ricompensa. Poni attenzione, o figlio, in quanto fai e sii ben educato in ogni tuo comportamento. <sup id="toc_73">15</sup>Non fare a nessuno ciò che non piace a te. Non bere vino fino all’ebbrezza e non avere per compagna del tuo viaggio l’ubriachezza. <sup id="toc_74">16</sup>Da’ il tuo pane a chi ha fame e fa’ parte dei tuoi vestiti agli ignudi. Da’ in elemosina quanto ti sopravanza e il tuo occhio non guardi con malevolenza, quando fai l’elemosina. <sup id="toc_75">17</sup>Versa il tuo vino e deponi il tuo pane sulla tomba dei giusti, non darne invece ai peccatori. <sup id="toc_76">18</sup>Chiedi il parere ad ogni persona che sia saggia e non disprezzare nessun buon consiglio. <sup id="toc_77">19</sup>In ogni circostanza benedici il Signore e domanda che ti sia guida nelle tue vie e che i tuoi sentieri e i tuoi desideri giungano a buon fine, poiché nessun popolo possiede la saggezza, ma è il Signore che elargisce ogni bene. Il Signore esalta o umilia chi vuole fino nella regione sotterranea. Infine, o figlio, conserva nella mente questi comandamenti, non lasciare che si cancellino dal tuo cuore.</p>
  <p><sup id="toc_78">20</sup>Ora, figlio, ti faccio sapere che ho depositato dieci talenti d’argento presso Gabael figlio di Gabri, a Rage di Media. <sup id="toc_79">21</sup>Non temere se siamo diventati poveri. Tu avrai una grande ricchezza se avrai il timor di Dio, se rifuggirai da ogni peccato e farai ciò che piace al Signore Dio tuo”.</p>
  <h3 id="toc_80">5</h3>
  <p><sup id="toc_81">1</sup>Allora Tobia rispose al padre: “Quanto mi hai comandato io farò, o padre. <sup id="toc_82">2</sup>Ma come potrò riprendere la somma, dal momento che lui non conosce me, né io conosco lui? Che segno posso dargli, perché mi riconosca, mi creda e mi consegni il denaro? Inoltre non sono pratico delle strade della Media per andarvi”. <sup id="toc_83">3</sup>Rispose Tobi al figlio: “Mi ha dato un documento autografo e anch’io gli ho consegnato un documento scritto; lo divisi in due parti e ne prendemmo ciascuno una parte; l’altra parte la lasciai presso di lui con il denaro. Sono ora vent’anni da quando ho depositato quella somma. Cercati dunque, o figlio, un uomo di fiducia che ti faccia da guida. Lo pagheremo per tutto il tempo fino al tuo ritorno. Va’ dunque da Gabael a ritirare il denaro”.</p>
  <p><sup id="toc_84">4</sup>Uscì Tobia in cerca di uno pratico della strada che lo accompagnasse nella Media. Uscì e si trovò davanti l’angelo Raffaele, non sospettando minimamente che fosse un angelo di Dio. <sup id="toc_85">5</sup>Gli disse: “Di dove sei, o giovane?”. Rispose: “Sono uno dei tuoi fratelli Israeliti, venuto a cercare lavoro”. Riprese Tobia: “Conosci la strada per andare nella Media?”. <sup id="toc_86">6</sup>Gli disse: “Certo, parecchie volte sono stato là e conosco bene tutte le strade. Spesso mi recai nella Media e alloggiai presso Gabael, un nostro fratello che abita a Rage di Media. Ci sono due giorni di cammino da Ecbàtana a Rage. Rage è sulle montagne ed Ecbàtana è nella pianura”. <sup id="toc_87">7</sup>E Tobia a lui: “Aspetta, o giovane, che vada ad avvertire mio padre. Ho bisogno che tu venga con me e ti pagherò il tuo salario”. <sup id="toc_88">8</sup>Gli rispose: “Ecco, ti attendo; soltanto non tardare”. <sup id="toc_89">9</sup>Tobia andò ad informare suo padre Tobi dicendogli: “Ecco, ho trovato un uomo tra i nostri fratelli Israeliti”. Gli rispose: “Chiamalo, perché io sappia di che famiglia e di che tribù è e se è persona fidata per venire con te, o figlio”. <sup id="toc_90">10</sup>Tobia uscì a chiamarlo: “Quel giovane, mio padre ti chiama”. Entrò da lui. Tobi lo salutò per primo e l’altro gli disse: “Possa tu avere molta gioia!”. Tobi rispose: “Che gioia posso ancora avere? Sono un uomo cieco; non vedo la luce del cielo; mi trovo nella oscurità come i morti che non contemplano più la luce. Anche se vivo, dimoro con i morti; sento la voce degli uomini, ma non li vedo”. Gli rispose: “Fatti coraggio, Dio non tarderà a guarirti, coraggio!”. E Tobi: “Mio figlio Tobia vuole andare nella Media. Non potresti accompagnarlo? Io ti pagherò, fratello!”. Rispose: “Sì, posso accompagnarlo; conosco tutte le strade. Mi sono recato spesso nella Media. Ho attraversato tutte le sue pianure e i suoi monti e ne conosco tutte le strade”. <sup id="toc_91">11</sup>Tobi a lui: “Fratello, di che famiglia e di che tribù sei? Indicamelo, fratello”. <sup id="toc_92">12</sup>Ed egli: “Che ti serve la famiglia e la tribù? Cerchi una famiglia e una tribù o un mercenario che accompagni tuo figlio nel viaggio?”. L’altro gli disse: “Voglio sapere con verità di chi tu sei figlio e il tuo vero nome”. <sup id="toc_93">13</sup>Rispose: “Sono Azaria, figlio di Anania il grande, uno dei tuoi fratelli”. <sup id="toc_94">14</sup>Gli disse allora: “Sii benvenuto e in buona salute, o fratello! Non avertene a male, fratello, se ho voluto sapere la verità sulla tua famiglia. Tu dunque sei mio parente, di bella e buona discendenza! Conoscevo Anania e Natan, i due figli di Semeia il grande. Venivano con me a Gerusalemme e là facevano adorazione insieme con me; non hanno abbandonato la retta via. I tuoi fratelli sono brava gente; tu sei di buona radice: sii benvenuto!”. <sup id="toc_95">15</sup>Continuò: “Ti dò una dramma al giorno, oltre quello che occorre a te e a mio figlio insieme. Fa’ dunque il viaggio con mio figlio e poi ti darò ancora di più”. <sup id="toc_96">16</sup>Gli disse: “Farò il viaggio con lui. Non temere; partiremo sani e sani ritorneremo, perché la strada è sicura”. <sup id="toc_97">17</sup>Tobi gli disse: “Sia con te la benedizione, o fratello!”. Si rivolse poi al figlio e gli disse: “Figlio, prepara quanto occorre per il viaggio e parti con questo tuo fratello. Dio, che è nei cieli, vi conservi sani fin là e vi restituisca a me sani e salvi; il suo angelo vi accompagni con la sua protezione, o figliuolo!”.</p>
  <p><sup id="toc_98">18</sup>Tobia si preparò per il viaggio e, uscito per mettersi in cammino, baciò il padre e la madre. E Tobi gli disse: “Fa’ buon viaggio!”. <sup id="toc_99">19</sup>Allora la madre si mise a piangere e disse a Tobi: “Perché hai voluto che mio figlio partisse? Non è lui il bastone della nostra mano, lui, la guida dei nostri passi? Si lasci perdere il denaro e vada in cambio di nostro figlio. <sup id="toc_100">20</sup>Quel genere di vita che ci è stato dato dal Signore è abbastanza per noi”. <sup id="toc_101">21</sup>Le disse: “Non stare in pensiero: nostro figlio farà buon viaggio e tornerà in buona salute da noi. I tuoi occhi lo vedranno il giorno in cui tornerà sano e salvo da te. <sup id="toc_102">22</sup>Non stare in pensiero, non temere per loro, o sorella. Un buon angelo infatti lo accompagnerà, riuscirà bene il suo viaggio e tornerà sano e salvo”. <sup id="toc_103">23</sup>Essa cessò di piangere.</p>
  <h3 id="toc_104">6</h3>
  <p><sup id="toc_105">1</sup>Il giovane partì insieme con l’angelo e anche il cane li seguì e s’avviò con loro. Camminarono insieme finché li sorprese la prima sera; allora si fermarono a passare la notte sul fiume Tigri. <sup id="toc_106">2</sup>Il giovane scese nel fiume per lavarsi i piedi, quand’ecco un grosso pesce balzò dall’acqua e tentò di divorare il piede del ragazzo, che si mise a gridare. <sup id="toc_107">3</sup>Ma l’angelo gli disse: “Afferra il pesce e non lasciarlo fuggire”. Il ragazzo riuscì ad afferrare il pesce e a tirarlo a riva. <sup id="toc_108">4</sup>Gli disse allora l’angelo: “Aprilo e togline il fiele, il cuore e il fegato; mettili in disparte e getta via invece gli intestini. Il fiele, il cuore e il fegato possono essere utili medicamenti”. <sup id="toc_109">5</sup>Il ragazzo squartò il pesce, ne tolse il fiele, il cuore e il fegato; arrostì una porzione del pesce e la mangiò; l’altra parte la mise in serbo dopo averla salata. <sup id="toc_110">6</sup>Poi tutti e due insieme ripresero il viaggio, finché non furono vicini alla Media. <sup id="toc_111">7</sup>Allora il ragazzo rivolse all’angelo questa domanda: “Azaria, fratello, che rimedio può esserci nel cuore, nel fegato e nel fiele del pesce?”. <sup id="toc_112">8</sup>Gli rispose: “Quanto al cuore e al fegato, ne puoi fare suffumigi in presenza di una persona, uomo o donna, invasata dal demonio o da uno spirito cattivo e cesserà in essa ogni vessazione e non ne resterà più traccia alcuna. <sup id="toc_113">9</sup>Il fiele invece serve per spalmarlo sugli occhi di uno affetto da albugine; si soffia su quelle macchie e gli occhi guariscono”.</p>
  <p><sup id="toc_114">10</sup>Erano entrati nella Media e già erano vicini a Ecbàtana, <sup id="toc_115">11</sup>quando Raffaele disse al ragazzo: “Fratello Tobia!”. Gli rispose: “Eccomi”. Riprese: “Questa notte dobbiamo alloggiare presso Raguele, che è tuo parente. Egli ha una figlia chiamata Sara <sup id="toc_116">12</sup>e all’infuori di Sara nessun altro figlio o figlia. Tu, come il parente più stretto, hai diritto di sposarla più di qualunque altro uomo e di avere in eredità i beni di suo padre. È una ragazza seria, coraggiosa, molto graziosa e suo padre è una brava persona”. <sup id="toc_117">13</sup>E aggiunse: “Tu hai il diritto di sposarla. Ascoltami, fratello; io parlerò della fanciulla al padre questa sera, perché la serbi come tua fidanzata. Quando torneremo da Rage, faremo il matrimonio. So che Raguele non potrà rifiutarla a te o prometterla ad altri; egli incorrerebbe nella morte secondo la prescrizione della legge di Mosè, poiché egli sa che prima di ogni altro spetta a te avere sua figlia. Ascoltami, dunque, fratello. Questa sera parleremo della fanciulla e ne domanderemo la mano. Al nostro ritorno da Rage la prenderemo e la condurremo con noi a casa tua”. <sup id="toc_118">14</sup>Allora Tobia rispose a Raffaele: “Fratello Azaria, ho sentito dire che essa è già stata data in moglie a sette uomini ed essi sono morti nella stanza nuziale la notte stessa in cui dovevano unirsi a lei. Ho sentito inoltre dire che un demonio le uccide i mariti. <sup id="toc_119">15</sup>Per questo ho paura: il demonio è geloso di lei, a lei non fa del male, ma se qualcuno le si vuole accostare, egli lo uccide. Io sono l’unico figlio di mio padre. Ho paura di morire e di condurre così alla tomba la vita di mio padre e di mia madre per l’angoscia della mia perdita. Non hanno un altro figlio che li possa seppellire”. <sup id="toc_120">16</sup>Ma quello gli disse: “Hai forse dimenticato i moniti di tuo padre, che ti ha raccomandato di prendere in moglie una donna del tuo casato? Ascoltami, dunque, o fratello: non preoccuparti di questo demonio e sposala. Sono certo che questa sera ti verrà data in moglie. <sup id="toc_121">17</sup>Quando però entri nella camera nuziale, prendi il cuore e il fegato del pesce e mettine un poco sulla brace degli incensi. L’odore si spanderà, il demonio lo dovrà annusare e fuggirà e non comparirà più intorno a lei. <sup id="toc_122">18</sup>Poi, prima di unirti con essa, alzatevi tutti e due a pregare. Supplicate il Signore del cielo perché venga su di voi la sua grazia e la sua salvezza. Non temere: essa ti è stata destinata fin dall’eternità. Sarai tu a salvarla. Ti seguirà e penso che da lei avrai figli che saranno per te come fratelli. Non stare in pensiero”. <sup id="toc_123">19</sup>Quando Tobia sentì le parole di Raffaele e seppe che Sara era sua consanguinea della stirpe della famiglia di suo padre, l’amò al punto da non saper più distogliere il cuore da lei.</p>
  <h3 id="toc_124">7</h3>
  <p><sup id="toc_125">1</sup>Quando fu entrato in Ecbàtana, Tobia disse: “Fratello Azaria, conducimi diritto da nostro fratello Raguele”. Egli lo condusse alla casa di Raguele, che trovarono seduto presso la porta del cortile. Lo salutarono per primi ed egli rispose: “Salute fratelli, siate i benvenuti!”. Li fece entrare in casa. <sup id="toc_126">2</sup>Disse alla moglie Edna: “Quanto somiglia questo giovane a mio fratello Tobi!”. <sup id="toc_127">3</sup>Edna domandò loro: “Di dove siete, fratelli?”, ed essi risposero: “Siamo dei figli di Nèftali, deportati a Ninive”. <sup id="toc_128">4</sup>Disse allora: “Conoscete nostro fratello Tobi?”. Le dissero: “Lo conosciamo”. Riprese: “Come sta?”. <sup id="toc_129">5</sup>Risposero: “Vive e sta bene”. E Tobia aggiunse: “È mio padre”. <sup id="toc_130">6</sup>Raguele allora balzò in piedi, l’abbracciò e pianse. Poi gli disse: “Sii benedetto, figliolo! Sei il figlio di un ottimo padre. Che sventura per un uomo giusto e largo di elemosine essere diventato cieco!”. Si gettò al collo del parente Tobia e pianse. <sup id="toc_131">7</sup>Pianse anche la moglie Edna e pianse anche la loro figlia Sara. <sup id="toc_132">8</sup>Poi egli macellò un montone del gregge e fece loro una calorosa accoglienza. <sup id="toc_133">9</sup>Si lavarono, fecero le abluzioni e, quando si furono messi a tavola, Tobia disse a Raffaele: “Fratello Azaria, domanda a Raguele che mi dia in moglie mia cugina Sara”. <sup id="toc_134">10</sup>Raguele udì queste parole e disse al giovane: “Mangia, bevi e sta’ allegro per questa sera, poiché nessuno all’infuori di te, mio parente, ha il diritto di prendere mia figlia Sara, come del resto neppure io ho la facoltà di darla ad un altro uomo all’infuori di te, poiché tu sei il mio parente più stretto. Però, figlio, vogliono dirti con franchezza la verità. <sup id="toc_135">11</sup>L’ho data a sette mariti, scelti tra i nostri fratelli, e tutti sono morti la notte stessa delle nozze. Ora mangia e bevi, figliolo; il Signore provvederà”. <sup id="toc_136">12</sup>Ma Tobia disse: “Non mangerò affatto né berrò, prima che tu abbia preso una decisione a mio riguardo”. Rispose Raguele: “Lo farò! Essa ti viene data secondo il decreto del libro di Mosè e come dal cielo è stato stabilito che ti sia data. Prendi dunque tua cugina, d’ora in poi tu sei suo fratello e lei tua sorella. Ti viene concessa da oggi per sempre. Il Signore del cielo vi assista questa notte, figlio mio, e vi conceda la sua misericordia e la sua pace”.</p>
  <p><sup id="toc_137">13</sup>Raguele chiamò la figlia Sara e quando essa venne la prese per mano e l’affidò a Tobia con queste parole: “Prendila; secondo la legge e il decreto scritto nel libro di Mosè ti viene concessa in moglie. Tienila e sana e salva conducila da tuo padre. Il Dio del cielo vi assista con la sua pace”. <sup id="toc_138">14</sup>Chiamò poi la madre di lei e le disse di portare un foglio e stese il documento di matrimonio, secondo il quale concedeva in moglie a Tobia la propria figlia, in base al decreto della legge di Mosè. Dopo di ciò cominciarono a mangiare e a bere. <sup id="toc_139">15</sup>Poi Raguele chiamò la moglie Edna e le disse: “Sorella mia, prepara l’altra camera e conducila dentro”. <sup id="toc_140">16</sup>Essa andò a preparare il letto della camera, come le aveva ordinato, e vi condusse la figlia. Pianse per lei, poi si asciugò le lacrime e disse: <sup id="toc_141">17</sup>“Coraggio, figlia, il Signore del cielo cambi in gioia il tuo dolore. Coraggio, figlia!”. E uscì.</p>
  <h3 id="toc_142">8</h3>
  <p><sup id="toc_143">1</sup>Quando ebbero finito di mangiare e di bere, decisero di andare a dormire. Accompagnarono il giovane e lo introdussero nella camera da letto. <sup id="toc_144">2</sup>Tobia allora si ricordò delle parole di Raffaele: prese dal suo sacco il fegato e il cuore del pesce e li pose sulla brace dell’incenso. <sup id="toc_145">3</sup>L’odore del pesce respinse il demonio, che fuggì nelle regioni dell’alto Egitto. Raffaele vi si recò all’istante e in quel luogo lo incatenò e lo mise in ceppi. <sup id="toc_146">4</sup>Gli altri intanto erano usciti e avevano chiuso la porta della camera. Tobia si alzò dal letto e disse a Sara: “Sorella, alzati! Preghiamo e domandiamo al Signore che ci dia grazia e salvezza”. <sup id="toc_147">5</sup>Essa si alzò e si misero a pregare e a chiedere che venisse su di loro la salvezza, dicendo: “Benedetto sei tu, Dio dei nostri padri, e benedetto per tutte le generazioni è il tuo nome! Ti benedicano i cieli e tutte le creature per tutti i secoli! <sup id="toc_148">6</sup>Tu hai creato Adamo e hai creato Eva sua moglie, perché gli fosse di aiuto e di sostegno. Da loro due nacque tutto il genere umano. Tu hai detto: non è cosa buona che l’uomo resti solo; facciamogli un aiuto simile a lui. <sup id="toc_149">7</sup>Ora non per lussuria io prendo questa mia parente, ma con rettitudine d’intenzione. Dègnati di aver misericordia di me e di lei e di farci giungere insieme alla vecchiaia”. <sup id="toc_150">8</sup>E dissero insieme: “Amen, amen!”. <sup id="toc_151">9</sup>Poi dormirono per tutta la notte.</p>
  <p><sup id="toc_152">10</sup>Ma Raguele si alzò; chiamò i servi e andò con loro a scavare una fossa. Diceva infatti: “Caso mai sia morto, non abbiamo a diventare oggetto di scherno e di ribrezzo”. <sup id="toc_153">11</sup>Quando ebbero terminato di scavare la tomba, Raguele tornò in casa; chiamò la moglie <sup id="toc_154">12</sup>e le disse: “Manda in camera una delle serve a vedere se è vivo; così, se è morto, lo seppelliremo senza che nessuno lo sappia”. <sup id="toc_155">13</sup>Mandarono avanti la serva, accesero la lampada e aprirono la porta; essa entrò e li trovò che dormivano insieme, immersi in un sonno profondo. <sup id="toc_156">14</sup>La serva uscì e riferì loro che era vivo e che non era successo nulla di male. <sup id="toc_157">15</sup>Benedissero allora il Dio del cielo: “Tu sei benedetto, o Dio, con ogni pura benedizione. Ti benedicano per tutti i secoli! <sup id="toc_158">16</sup>Tu sei benedetto, perché mi hai rallegrato e non è avvenuto ciò che temevo, ma ci hai trattato secondo la tua grande misericordia. <sup id="toc_159">17</sup>Tu sei benedetto, perché hai avuto compassione dei due figli unici. Concedi loro, Signore, grazia e salvezza e falli giungere fino al termine della loro vita in mezzo alla gioia e alla grazia”. <sup id="toc_160">18</sup>Allora ordinò ai servi di riempire la fossa prima che si facesse giorno.</p>
  <p><sup id="toc_161">19</sup>Raguele ordinò alla moglie di fare il pane in abbondanza; andò a prendere dalla mandria due vitelli e quattro montoni; li fece macellare e cominciarono così a preparare il banchetto.</p>
  <p><sup id="toc_162">20</sup>Poi chiamò Tobia e sotto giuramento gli disse: “Per quattordici giorni non te ne andrai di qui, ma ti fermerai da me a mangiare e a bere e così allieterai l’anima già tanto afflitta di mia figlia. <sup id="toc_163">21</sup>Di quanto possiedo prenditi la metà e torna sano e salvo da tuo padre. Quando io e mia moglie saremo morti, anche l’altra metà sarà vostra. Coraggio, figlio! Io sono tuo padre ed Edna è tua madre; noi apparteniamo a te come a questa tua sorella da ora per sempre. Coraggio, figlio!”.</p>
  <h3 id="toc_164">9</h3>
  <p><sup id="toc_165">1</sup>Allora Tobia chiamò Raffaele e gli disse: <sup id="toc_166">2</sup>“Fratello Azaria, prendi con te quattro servi e due cammelli e mettiti in viaggio per Rage. <sup id="toc_167">3</sup>Va’ da Gabael, consegnagli il documento, riporta il denaro e conduci anche lui con te alle feste nuziali. <sup id="toc_168">4</sup>Tu sai infatti che mio padre starà a contare i giorni e, se tarderò anche di un solo giorno, lo farò soffrire troppo. Vedi bene che cosa ha giurato Raguele e io non posso trasgredire il suo giuramento”. <sup id="toc_169">5</sup>Partì dunque Raffaele per Rage di Media con quattro servi e due cammelli. Alloggiarono da Gabael. Raffaele gli presentò il documento e insieme lo informò che Tobia, figlio di Tobi, aveva preso moglie e lo invitava alle nozze. Gabael andò subito a prendere i sacchetti, ancora con i loro sigilli e li contò in sua presenza; poi li caricarono sui cammelli. <sup id="toc_170">6</sup>Partirono insieme di buon mattino per andare alle nozze. Giunti da Raguele, trovarono Tobia adagiato a tavola. Egli saltò in piedi a salutarlo e Gabael pianse e lo benedisse: “Figlio ottimo di un uomo ottimo, giusto e largo di elemosine, conceda il Signore la benedizione del cielo a te, a tua moglie, al padre e alla madre di tua moglie. Benedetto Dio, poiché ho visto mio cugino Tobi, vedendo te che tanto gli somigli!”.</p>
  <h3 id="toc_171">10</h3>
  <p><sup id="toc_172">1</sup>Ogni giorno intanto Tobi contava le giornate, quante erano necessarie all’andata e quante al ritorno. Quando poi i giorni furono al termine e il figlio non era ancora tornato, <sup id="toc_173">2</sup>pensò: “Forse sarà stato trattenuto là? O sarà morto Gabael e nessuno gli darà il denaro?”. <sup id="toc_174">3</sup>Cominciò così a rattristarsi. <sup id="toc_175">4</sup>La moglie Anna diceva: “Mio figlio è perito e non è più tra i vivi, perché troppo è il ritardo”. <sup id="toc_176">5</sup>E cominciò a piangere e a lamentarsi sul proprio figlio dicendo: “Ahimè, figlio, perché ho lasciato partire te che eri la luce dei miei occhi!”. <sup id="toc_177">6</sup>Le rispondeva Tobi: “Taci, non stare in pensiero, sorella; egli sta bene. Certo li trattiene là qualche fatto imprevisto. Del resto l’uomo che lo accompagnava è sicuro ed è uno dei nostri fratelli. Non affliggerti per lui, sorella; tra poco sarà qui”. <sup id="toc_178">7</sup>Ma essa replicava: “Lasciami stare e non ingannarmi! Mio figlio è perito”. E subito usciva e osservava la strada per la quale era partito il figlio; così faceva ogni giorno senza lasciarsi persuadere da nessuno. Quando il sole era tramontato, rientrava a piangere e a lamentarsi per tutta la notte e non prendeva sonno.</p>
  <p><sup id="toc_179">8</sup>Compiutisi i quattordici giorni delle feste nuziali, che Raguele con giuramento aveva stabilito di fare per la propria figlia, Tobia andò da lui e gli disse: “Lasciami partire. Sono certo che mio padre e mia madre non hanno più speranza di rivedermi. Ti prego dunque, o padre, di volermi congedare: possa così tornare da mio padre. Già ti ho spiegato in quale condizione l’ho lasciato”. <sup id="toc_180">9</sup>Rispose Raguele a Tobia: “Resta figlio, resta con me. Manderò messaggeri a tuo padre Tobi, perché lo informino sul tuo conto”. Ma quegli disse: “No, ti prego di lasciarmi andare da mio padre”. <sup id="toc_181">10</sup>Allora Raguele, alzatosi, consegnò a Tobia la sposa Sara con metà dei suoi beni, servi e serve, buoi e pecore, asini e cammelli, vesti, denaro e masserizie. <sup id="toc_182">11</sup>Li congedò in buona salute. A lui poi rivolse questo saluto: “Sta’ sano, o figlio, e fa’ buon viaggio! Il Signore del cielo assista te e Sara tua moglie e possa io vedere i vostri figli prima di morire”. <sup id="toc_183">12</sup>Poi abbracciò Sara sua figlia e disse: “Onora tuo suocero e tua suocera, poiché da questo momento essi sono i tuoi genitori, come coloro che ti hanno dato la vita. Va’ in pace, figlia, e possa sentire buone notizie a tuo riguardo, finché sarò in vita”. Dopo averli salutati, li congedò. <sup id="toc_184">13</sup>Da parte sua Edna disse a Tobia: “Figlio e fratello carissimo, il Signore ti riconduca a casa e possa io vedere i figli tuoi e di Sara mia figlia prima di morire, per gioire davanti al Signore. Ti affido mia figlia in custodia. Non farla soffrire in nessun giorno della tua vita. Figlio, va’ in pace. D’ora in avanti io sono tua madre e Sara è tua sorella. Possiamo tutti insieme avere buona fortuna per tutti i giorni della nostra vita”. Li baciò tutti e due e li congedò in buona salute. <sup id="toc_185">14</sup>Allora Tobia partì da Raguele in buona salute e lieto, benedicendo il Signore del cielo e della terra, il re dell’universo, perché aveva dato buon esito al suo viaggio. Benedisse Raguele ed Edna sua moglie con quest’augurio: “Possa io avere la fortuna di onorarvi tutti i giorni della vostra vita”.</p>
  <h3 id="toc_186">11</h3>
  <p><sup id="toc_187">1</sup>Quando furono nei pressi di Kaserin, di fronte a Ninive, disse Raffaele: <sup id="toc_188">2</sup>“Tu sai in quale condizione abbiamo lasciato tuo padre. <sup id="toc_189">3</sup>Corriamo avanti, prima di tua moglie, e prepariamo la casa, mentre gli altri vengono”. <sup id="toc_190">4</sup>Allora s’incamminarono tutti e due insieme. Poi Raffaele gli disse: “Prendi in mano il fiele”. Il cane li seguiva. <sup id="toc_191">5</sup>Anna intanto sedeva a scrutare la strada per la quale era partito il figlio. <sup id="toc_192">6</sup>Le parve di vederlo venire e disse al padre di lui: “Ecco viene tuo figlio con l’uomo che l’accompagnava”. <sup id="toc_193">7</sup>Raffaele disse a Tobia prima di avvicinarsi al padre: “Io so che i suoi occhi si apriranno. <sup id="toc_194">8</sup>Spalma il fiele del pesce sui suoi occhi; il farmaco intaccherà e asporterà come scaglie le macchie bianche dai suoi occhi. Così tuo padre riavrà la vista e vedrà la luce”. <sup id="toc_195">9</sup>Anna corse avanti e si gettò al collo del figlio dicendogli: “Ti rivedo, o figlio. Ora posso morire!”. E pianse. <sup id="toc_196">10</sup>Tobi si alzò e, incespicando, uscì dalla porta del cortile. <sup id="toc_197">11</sup>Tobia gli andò incontro, tenendo in mano il fiele del pesce. Soffiò sui suoi occhi e lo trasse vicino, dicendo: “Coraggio, padre!”. Spalmò il farmaco che operò come un morso, <sup id="toc_198">12</sup>poi distaccò con le mani le scaglie bianche dai margini degli occhi. <sup id="toc_199">13</sup>Tobi gli si buttò al collo e pianse, dicendo: “Ti vedo, figlio, luce dei miei occhi!”. <sup id="toc_200">14</sup>E aggiunse: “Benedetto Dio! Benedetto il suo grande nome! Benedetti tutti i suoi angeli santi! Benedetto il suo grande nome su di noi e benedetti i suoi angeli per tutti i secoli. Perché egli mi ha colpito ma poi ha avuto pietà ed ecco, ora io contemplo mio figlio Tobia”. <sup id="toc_201">15</sup>Tobia entrò in casa lieto, benedicendo Dio con quanta voce aveva. Poi Tobia informò suo padre del viaggio che aveva compiuto felicemente, del denaro che aveva riportato, di Sara figlia di Raguele, che aveva presa in moglie e che stava venendo e che si trovava ormai vicina, alla porta di Ninive. <sup id="toc_202">16</sup>Allora Tobi uscì verso la porta di Ninive incontro alla sposa di lui, lieto e benedicendo Dio. Quando la gente di Ninive lo vide passare e camminare con tutto il vigore di un tempo, senza che alcuno lo conducesse per mano, fu presa da meraviglia; Tobi proclamava davanti a loro che Dio aveva avuto pietà di lui e che gli aveva aperto gli occhi. <sup id="toc_203">17</sup>Tobi si avvicinò poi a Sara, la sposa di suo figlio Tobia, e la benedisse: “Sii la benvenuta, figlia! Benedetto sia il tuo Dio, perché ti ha condotta da noi, figlia! Benedetto sia tuo padre, benedetto mio figlio Tobia e benedetta tu, o figlia! Entra nella casa che è tua in buona salute e benedizione e gioia; entra, o figlia!”. <sup id="toc_204">18</sup>In quel giorno ci fu una grande festa per tutti i Giudei di Ninive <sup id="toc_205">19</sup>e Achikar e Nadab suoi cugini vennero a congratularsi con Tobi. <sup id="toc_206">20</sup>E si festeggiarono le nozze di Tobia con gioia per sette giorni.</p>
  <h3 id="toc_207">12</h3>
  <p><sup id="toc_208">1</sup>Quando furon terminate le feste nuziali, Tobi chiamò il figlio Tobia e gli disse: “Figlio mio, pensa a dare la ricompensa dovuta a colui che ti ha accompagnato e ad aggiungere qualcosa d’altro alla somma pattuita”. <sup id="toc_209">2</sup>Gli disse Tobia: “Padre, quanto potrò dargli come salario? Anche se gli lasciassi la metà dei beni che egli ha portati con me, io non ci perderei. <sup id="toc_210">3</sup>Egli mi ha condotto sano e salvo, mi ha guarito la moglie, è andato a prendere per me il denaro e infine ha guarito te! Quanto posso ancora dargli come salario?”. <sup id="toc_211">4</sup>Tobi rispose: “È giusto ch’egli riceva la metà di tutti i beni che ha riportati”. <sup id="toc_212">5</sup>Fece dunque venire l’angelo e gli disse: “Prendi come tuo salario la metà di tutti i beni che tu hai portati e va’ in pace”. <sup id="toc_213">6</sup>Allora Raffaele li chiamò tutti e due in disparte e disse loro: “Benedite Dio e proclamate davanti a tutti i viventi il bene che vi ha fatto, perché sia benedetto e celebrato il suo nome. Fate conoscere a tutti gli uomini le opere di Dio, come è giusto, e non trascurate di ringraziarlo. <sup id="toc_214">7</sup>È bene tener nascosto il segreto del re, ma è cosa gloriosa rivelare e manifestare le opere di Dio. Fate ciò che è bene e non vi colpirà alcun male. <sup id="toc_215">8</sup>Buona cosa è la preghiera con il digiuno e l’elemosina con la giustizia. Meglio il poco con giustizia che la ricchezza con ingiustizia. Meglio è praticare l’elemosina che mettere da parte oro. <sup id="toc_216">9</sup>L’elemosina salva dalla morte e purifica da ogni peccato. Coloro che fanno l’elemosina godranno lunga vita. <sup id="toc_217">10</sup>Coloro che commettono il peccato e l’ingiustizia sono nemici della propria vita. <sup id="toc_218">11</sup>Io vi voglio manifestare tutta la verità, senza nulla nascondervi: vi ho già insegnato che è bene nascondere il segreto del re, mentre è cosa gloriosa rivelare le opere di Dio. <sup id="toc_219">12</sup>Sappiate dunque che, quando tu e Sara eravate in preghiera, io presentavo l’attestato della vostra preghiera davanti alla gloria del Signore. Così anche quando tu seppellivi i morti. <sup id="toc_220">13</sup>Quando poi tu non hai esitato ad alzarti e ad abbandonare il tuo pranzo e sei andato a curare la sepoltura di quel morto, allora io sono stato inviato per provare la tua fede, <sup id="toc_221">14</sup>ma Dio mi ha inviato nel medesimo tempo per guarire te e Sara tua nuora. <sup id="toc_222">15</sup>Io sono Raffaele, uno dei sette angeli che sono sempre pronti ad entrare alla presenza della maestà del Signore”. <sup id="toc_223">16</sup>Allora furono riempiti di terrore tutti e due; si prostrarono con la faccia a terra ed ebbero una grande paura. <sup id="toc_224">17</sup>Ma l’angelo disse loro: “Non temete; la pace sia con voi. Benedite Dio per tutti i secoli. <sup id="toc_225">18</sup>Quando ero con voi, io non stavo con voi per mia iniziativa, ma per la volontà di Dio: lui dovete benedire sempre, a lui cantate inni. <sup id="toc_226">19</sup>A voi sembrava di vedermi mangiare, ma io non mangiavo nulla: ciò che vedevate era solo apparenza. <sup id="toc_227">20</sup>Ora benedite il Signore sulla terra e rendete grazie a Dio. Io ritorno a colui che mi ha mandato. Scrivete tutte queste cose che vi sono accadute”. E salì in alto. <sup id="toc_228">21</sup>Essi si rialzarono, ma non poterono più vederlo. <sup id="toc_229">22</sup>Allora andavano benedicendo e celebrando Dio e lo ringraziavano per queste grandi opere, perché era loro apparso l’angelo di Dio.</p>
  <h3 id="toc_230">13</h3>
  <p class="testo_rientrato"><sup id="toc_231">1</sup>Allora Tobi scrisse questa preghiera di esultanza e disse:<br/>
“<sup id="toc_232">2</sup>Benedetto Dio che vive in eterno<br/>
il suo regno dura per tutti i secoli;</p>
  <p class="testo_rientrato">Egli castiga e usa misericordia,<br/>
fa scendere negli abissi della terra,<br/>
fa risalire dalla grande Perdizione<br/>
e nulla sfugge alla sua mano.</p>
  <p class="testo_rientrato"><sup id="toc_233">3</sup>Lodatelo, figli d’Israele, davanti alle genti;<br/>
Egli vi ha disperso in mezzo ad esse<br/> <sup id="toc_234">4</sup>per proclamare la sua grandezza.</p>
  <p class="testo_rientrato">Esaltatelo davanti ad ogni vivente;<br/>
è lui il Signore, il nostro Dio,<br/>
lui il nostro Padre, il Dio per tutti i secoli.</p>
  <p class="testo_rientrato"><sup id="toc_235">5</sup>Vi castiga per le vostre ingiustizie,<br/>
ma userà misericordia a tutti voi.<br/>
Vi raduna da tutte le genti,<br/>
fra le quali siete stati dispersi.</p>
  <p class="testo_rientrato"><sup id="toc_236">6</sup>Convertitevi a lui con tutto il cuore e con tutta l’anima,<br/>
per fare la giustizia davanti a Lui,<br/>
allora Egli si convertirà a voi<br/>
e non vi nasconderà il suo volto.</p>
  <p class="testo_rientrato"><sup id="toc_237">7</sup>Ora contemplate ciò che ha operato con voi<br/>
e ringraziatelo con tutta la voce;<br/>
benedite il Signore della giustizia<br/>
ed esaltate il re dei secoli.</p>
  <p class="testo_rientrato"><sup id="toc_238">8</sup>Io gli do lode nel paese del mio esilio<br/>
e manifesto la sua forza e grandezza a un popolo di peccatori.</p>
  <p class="testo_rientrato">Convertitevi, o peccatori, e operate la giustizia davanti a lui;<br/>
chi sa che non torni ad amarvi e vi usi misericordia?</p>
  <p class="testo_rientrato"><sup id="toc_239">9</sup>Io esalto il mio Dio e celebro il re del cielo<br/>
ed esulto per la sua grandezza.</p>
  <p class="testo_rientrato"><sup id="toc_240">10</sup>Tutti ne parlino<br/>
e diano lode a lui in Gerusalemme.<br/>
Gerusalemme, città santa,<br/>
ti ha castigata per le opere dei tuoi figli,<br/>
e avrà ancora pietà per i figli dei giusti.</p>
  <p class="testo_rientrato"><sup id="toc_241">11</sup>Da’ lode degnamente al Signore<br/>
e benedici il re dei secoli;<br/>
egli ricostruirà in te il suo tempio con gioia,<br/> <sup id="toc_242">12</sup>per allietare in te tutti i deportati,<br/>
per far contenti in te tutti gli sventurati,<br/>
per tutte le generazioni dei secoli.</p>
  <p class="testo_rientrato"><sup id="toc_243">13</sup>Come luce splendida brillerai sino ai confini della terra;<br/>
nazioni numerose verranno a te da lontano;<br/>
gli abitanti di tutti i confini della terra<br/>
verranno verso la dimora del tuo santo nome,<br/>
portando in mano i doni per il re del cielo.</p>
  <p class="testo_rientrato">Generazioni e generazioni esprimeranno in te l’esultanza<br/>
e il nome della città eletta durerà nei secoli.</p>
  <p class="testo_rientrato"><sup id="toc_244">14</sup>Maledetti coloro che ti malediranno,<br/>
maledetti saranno quanti ti distruggono,<br/>
demoliscono le tue mura,<br/>
rovinano le tue torri<br/>
e incendiano le tue abitazioni!</p>
  <p class="testo_rientrato">Ma benedetti sempre quelli che ti ricostruiranno.<br/> <sup id="toc_245">15</sup>Sorgi ed esulta per i figli dei giusti,<br/>
tutti presso di te si raduneranno<br/>
e benediranno il Signore dei secoli.</p>
  <p class="testo_rientrato">Beati coloro che ti amano<br/>
beati coloro che gioiscono per la tua pace.</p>
  <p class="testo_rientrato"><sup id="toc_246">16</sup>Beati coloro che avranno pianto per le tue sventure:<br/>
gioiranno per te<br/>
e vedranno tutta la tua gioia per sempre.</p>
  <p class="testo_rientrato">Anima mia, benedici il Signore, il gran re,<br/> <sup id="toc_247">17</sup>Gerusalemme sarà ricostruita<br/>
come città della sua residenza per sempre.<br/>
Beato sarò io, se rimarrà un resto della mia discendenza<br/>
per vedere la tua gloria e dar lode al re del cielo.</p>
  <p class="testo_rientrato">Le porte di Gerusalemme<br/>
saranno ricostruite di zaffiro e di smeraldo<br/>
e tutte le sue mura di pietre preziose.</p>
  <p class="testo_rientrato">Le torri di Gerusalemme si costruiranno con l’oro<br/>
e i loro baluardi con oro finissimo.</p>
  <p class="testo_rientrato">Le strade di Gerusalemme saranno lastricate<br/>
con turchese e pietra di Ofir.</p>
  <p class="testo_rientrato"><sup id="toc_248">18</sup>Le porte di Gerusalemme<br/>
risuoneranno di canti di esultanza,<br/>
e in tutte le sue case canteranno: “Alleluia!<br/>
Benedetto il Dio d’Israele<br/>
e benedetti coloro che benedicono il suo santo nome<br/>
per sempre e nei secoli!”.</p>
  <h3 id="toc_249">14</h3>
  <p><sup id="toc_250">1</sup>Qui finirono le parole del canto di Tobi.</p>
  <p><sup id="toc_251">2</sup>Tobi morì in pace all’età di centododici anni e fu sepolto con onore a Ninive. Egli aveva sessantadue anni quando divenne cieco; dopo la sua guarigione visse nella felicità, praticò l’elemosina e continuò sempre a benedire Dio e a celebrare la sua grandezza. <sup id="toc_252">3</sup>Quando stava per morire, fece venire il figlio Tobia e gli diede queste istruzioni: <sup id="toc_253">4</sup>“Figlio, porta via i tuoi figli e rifugiati in Media, perché io credo alla parola di Dio, che Nahum ha pronunziato su Ninive. Tutto dovrà accadere, tutto si realizzerà sull’Assiria e su Ninive, come hanno predetto i profeti d’Israele, che Dio ha inviati; non una delle loro parole cadrà. Ogni cosa capiterà a suo tempo. Vi sarà maggior sicurezza in Media che in Assiria o in Babilonia. Perché io so e credo che quanto Dio ha detto si compirà e avverrà e non cadrà una sola parola delle profezie. I nostri fratelli che abitano il paese d’Israele saranno tutti dispersi e deportati lontano dal loro bel paese e tutto il paese d’Israele sarà ridotto a un deserto. Anche Samaria e Gerusalemme diventeranno un deserto e il tempio di Dio sarà nell’afflizione e resterà bruciato fino ad un certo tempo. <sup id="toc_254">5</sup>Poi di nuovo Dio avrà pietà di loro e li ricondurrà nel paese d’Israele. Essi ricostruiranno il tempio, ma non uguale al primo, finché sarà completo il computo dei tempi. Dopo, torneranno tutti dall’esilio e ricostruiranno Gerusalemme nella sua magnificenza e il tempio di Dio sarà ricostruito, come hanno preannunziato i profeti di Israele. <sup id="toc_255">6</sup>Tutte le genti che si trovano su tutta la terra si convertiranno e temeranno Dio nella verità. Tutti abbandoneranno i loro idoli, che li hanno fatti errare nella menzogna, e benediranno il Dio dei secoli nella giustizia. <sup id="toc_256">7</sup>Tutti gli Israeliti che saranno scampati in quei giorni e si ricorderanno di Dio con sincerità, si raduneranno e verranno a Gerusalemme e per sempre abiteranno tranquilli il paese di Abramo, che sarà dato in loro possesso. Coloro che amano Dio nella verità gioiranno; coloro invece che commettono il peccato e l’ingiustizia spariranno da tutta la terra. <sup id="toc_257">8</sup>Ora, figli, vi comando: servite Dio nella verità e fate ciò che a lui piace. Anche ai vostri figli insegnate l’obbligo di fare la giustizia e l’elemosina, di ricordarsi di Dio, di benedire il suo nome sempre, nella verità e con tutte le forze. <sup id="toc_258">9</sup>Tu dunque, figlio, parti da Ninive, non restare più qui. Dopo aver sepolto tua madre presso di me, quel giorno stesso non devi più restare entro i confini di Ninive. Vedo infatti trionfare in essa molta ingiustizia e grande perfidia e neppure se ne vergognano. <sup id="toc_259">10</sup>Vedi, figlio, quanto ha fatto Nadab al padre adottivo Achikar. Non è stato egli costretto a scendere vivente sotto terra? Ma Dio ha rigettato l’infamia in faccia al colpevole: Achikar ritornò alla luce mentre invece Nadab entrò nelle tenebre eterne, perché aveva cercato di far morire Achikar. Per aver praticato l’elemosina, Achikar sfuggì al laccio mortale che gli aveva teso Nadab, Nadab invece cadde in quel laccio, che lo fece perire. <sup id="toc_260">11</sup>Così, figli miei, vedete dove conduce l’elemosina e dove conduce l’iniquità: essa conduce alla morte. Ma ecco, mi sfugge il respiro!”. Essi lo distesero sul letto; morì e fu sepolto con onore.</p>
  <p><sup id="toc_261">12</sup>Quando morì la madre, Tobia la seppellì vicino al padre, poi partì per la Media con la moglie e i figli. Abitò in Ecbàtana, presso Raguele suo suocero. <sup id="toc_262">13</sup>Curò con onore i suoceri nella loro vecchiaia e li seppellì a Ecbàtana in Media. <sup id="toc_263">14</sup>Tobia ereditò il patrimonio di Raguele come ereditò quello del padre Tobi. Morì da tutti stimato all’età di centodiciassette anni. <sup id="toc_264">15</sup>Prima di morire sentì parlare della rovina di Ninive e vide i prigionieri che venivano deportati in Media per opera di Achiacar re della Media. Benedisse allora Dio per quanto aveva fatto nei confronti degli abitanti di Ninive e dell’Assiria. Prima di morire poté dunque gioire della sorte di Ninive e benedisse il Signore Dio nei secoli dei secoli.</p>
</body>
</html>