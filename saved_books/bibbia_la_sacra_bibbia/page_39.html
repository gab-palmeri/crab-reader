<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>La Sacra Bibbia</title>
  <link href="../Styles/Style0001.css" rel="stylesheet" type="text/css"/>
</head>
<body>
  <h1>Antico Testamento: I libri profetici</h1>
  <h2 id="toc_1">Ezechiele</h2>
  <h3 id="toc_2">1</h3>
  <p><sup id="toc_3">1</sup>Il cinque del quarto mese dell’anno trentesimo, mentre mi trovavo fra i deportati sulle rive del canale Chebàr, i cieli si aprirono ed ebbi visioni divine. <sup id="toc_4">2</sup>Il cinque del mese – era l’anno quinto della deportazione del re Ioiachìn – <sup id="toc_5">3</sup>la parola del Signore fu rivolta al sacerdote Ezechiele figlio di Buzì, nel paese dei Caldei, lungo il canale Chebàr. Qui fu sopra di lui la mano del Signore.</p>
  <p><sup id="toc_6">4</sup>Io guardavo ed ecco un uragano avanzare dal settentrione, una grande nube e un turbinìo di fuoco, che splendeva tutto intorno, e in mezzo si scorgeva come un balenare di elettro incandescente. <sup id="toc_7">5</sup>Al centro apparve la figura di quattro esseri animati, dei quali questo era l’aspetto: avevano sembianza umana <sup id="toc_8">6</sup>e avevano ciascuno quattro facce e quattro ali. <sup id="toc_9">7</sup>Le loro gambe erano diritte e gli zoccoli dei loro piedi erano come gli zoccoli dei piedi d’un vitello, splendenti come lucido bronzo. <sup id="toc_10">8</sup>Sotto le ali, ai quattro lati, avevano mani d’uomo; tutti e quattro avevano le medesime sembianze e le proprie ali, <sup id="toc_11">9</sup>e queste ali erano unite l’una all’altra. Mentre avanzavano, non si volgevano indietro, ma ciascuno andava diritto avanti a sé.</p>
  <p><sup id="toc_12">10</sup>Quanto alle loro fattezze, ognuno dei quattro aveva fattezze d’uomo; poi fattezze di leone a destra, fattezze di toro a sinistra e, ognuno dei quattro, fattezze d’aquila. <sup id="toc_13">11</sup>Le loro ali erano spiegate verso l’alto; ciascuno aveva due ali che si toccavano e due che coprivano il corpo. <sup id="toc_14">12</sup>Ciascuno si muoveva davanti a sé; andavano là dove lo spirito li dirigeva e, muovendosi, non si voltavano indietro.</p>
  <p><sup id="toc_15">13</sup>Tra quegli esseri si vedevano come carboni ardenti simili a torce che si muovevano in mezzo a loro. Il fuoco risplendeva e dal fuoco si sprigionavano bagliori. <sup id="toc_16">14</sup>Gli esseri andavano e venivano come un baleno. <sup id="toc_17">15</sup>Io guardavo quegli esseri ed ecco sul terreno una ruota al loro fianco, di tutti e quattro.</p>
  <p><sup id="toc_18">16</sup>Le ruote avevano l’aspetto e la struttura come di topazio e tutt’e quattro la medesima forma, il loro aspetto e la loro struttura era come di ruota in mezzo a un’altra ruota. <sup id="toc_19">17</sup>Potevano muoversi in quattro direzioni, senza aver bisogno di voltare nel muoversi. <sup id="toc_20">18</sup>La loro circonferenza era assai grande e i cerchi di tutt’e quattro erano pieni di occhi tutt’intorno. <sup id="toc_21">19</sup>Quando quegli esseri viventi si muovevano, anche le ruote si muovevano accanto a loro e, quando gli esseri si alzavano da terra, anche le ruote si alzavano. <sup id="toc_22">20</sup>Dovunque lo spirito le avesse spinte, le ruote andavano e ugualmente si alzavano, perché lo spirito dell’essere vivente era nelle ruote. <sup id="toc_23">21</sup>Quando essi si muovevano, esse si muovevano; quando essi si fermavano, esse si fermavano e, quando essi si alzavano da terra, anche le ruote ugualmente si alzavano, perché lo spirito dell’essere vivente era nelle ruote.</p>
  <p><sup id="toc_24">22</sup>Al di sopra delle teste degli esseri viventi vi era una specie di firmamento, simile ad un cristallo splendente, disteso sopra le loro teste, <sup id="toc_25">23</sup>e sotto il firmamento vi erano le loro ali distese, l’una di contro all’altra; ciascuno ne aveva due che gli coprivano il corpo. <sup id="toc_26">24</sup>Quando essi si muovevano, io udivo il rombo delle ali, simile al rumore di grandi acque, come il tuono dell’Onnipotente, come il fragore della tempesta, come il tumulto d’un accampamento. Quando poi si fermavano, ripiegavano le ali. <sup id="toc_27">25</sup>Ci fu un rumore al di sopra del firmamento che era sulle loro teste.</p>
  <p><sup id="toc_28">26</sup>Sopra il firmamento che era sulle loro teste apparve come una pietra di zaffiro in forma di trono e su questa specie di trono, in alto, una figura dalle sembianze umane. <sup id="toc_29">27</sup>Da ciò che sembrava essere dai fianchi in su, mi apparve splendido come l’elettro e da ciò che sembrava dai fianchi in giù, mi apparve come di fuoco. Era circondato da uno splendore <sup id="toc_30">28</sup>il cui aspetto era simile a quello dell’arcobaleno nelle nubi in un giorno di pioggia. Tale mi apparve l’aspetto della gloria del Signore. Quando la vidi, caddi con la faccia a terra e udii la voce di uno che parlava.</p>
  <h3 id="toc_31">2</h3>
  <p><sup id="toc_32">1</sup>Mi disse: “Figlio dell’uomo, alzati, ti voglio parlare”. <sup id="toc_33">2</sup>Ciò detto, uno spirito entrò in me, mi fece alzare in piedi e io ascoltai colui che mi parlava.</p>
  <p><sup id="toc_34">3</sup>Mi disse: “Figlio dell’uomo, io ti mando agli Israeliti, a un popolo di ribelli, che si sono rivoltati contro di me. Essi e i loro padri hanno peccato contro di me fino ad oggi. <sup id="toc_35">4</sup>Quelli ai quali ti mando sono figli testardi e dal cuore indurito. Tu dirai loro: Dice il Signore Dio. <sup id="toc_36">5</sup>Ascoltino o non ascoltino – perché sono una genìa di ribelli – sapranno almeno che un profeta si trova in mezzo a loro.</p>
  <p><sup id="toc_37">6</sup>Ma tu, figlio dell’uomo non li temere, non aver paura delle loro parole; saranno per te come cardi e spine e ti troverai in mezzo a scorpioni; ma tu non temere le loro parole, non t’impressionino le loro facce, sono una genìa di ribelli. <sup id="toc_38">7</sup>Tu riferirai loro le mie parole, ascoltino o no, perché sono una genìa di ribelli.</p>
  <p><sup id="toc_39">8</sup>E tu, figlio dell’uomo, ascolta ciò che ti dico e non esser ribelle come questa genìa di ribelli; apri la bocca e mangia ciò che io ti do”. <sup id="toc_40">9</sup>Io guardai ed ecco, una mano tesa verso di me teneva un rotolo. Lo spiegò davanti a me; era scritto all’interno e all’esterno e vi erano scritti lamenti, pianti e guai.</p>
  <h3 id="toc_41">3</h3>
  <p><sup id="toc_42">1</sup>Mi disse: “Figlio dell’uomo, mangia ciò che hai davanti, mangia questo rotolo, poi va’ e parla alla casa d’Israele”. <sup id="toc_43">2</sup>Io aprii la bocca ed egli mi fece mangiare quel rotolo, <sup id="toc_44">3</sup>dicendomi: “Figlio dell’uomo, nutrisci il ventre e riempi le viscere con questo rotolo che ti porgo”. Io lo mangiai e fu per la mia bocca dolce come il miele. <sup id="toc_45">4</sup>Poi egli mi disse: “Figlio dell’uomo, va’, recati dagli Israeliti e riferisci loro le mie parole, <sup id="toc_46">5</sup>poiché io non ti mando a un popolo dal linguaggio astruso e di lingua barbara, ma agli Israeliti: <sup id="toc_47">6</sup>non a grandi popoli dal linguaggio astruso e di lingua barbara, dei quali tu non comprendi le parole: se a loro ti avessi inviato, ti avrebbero ascoltato; <sup id="toc_48">7</sup>ma gli Israeliti non vogliono ascoltar te, perché non vogliono ascoltar me: tutti gli Israeliti sono di dura cervice e di cuore ostinato. <sup id="toc_49">8</sup>Ecco io ti do una faccia tosta quanto la loro e una fronte dura quanto la loro fronte. <sup id="toc_50">9</sup>Come diamante, più dura della selce ho reso la tua fronte. Non li temere, non impaurirti davanti a loro; sono una genìa di ribelli”.</p>
  <p><sup id="toc_51">10</sup>Mi disse ancora: “Figlio dell’uomo, tutte le parole che ti dico accoglile nel cuore e ascoltale con gli orecchi: <sup id="toc_52">11</sup>poi va’, recati dai deportati, dai figli del tuo popolo, e parla loro. Dirai: Così dice il Signore, ascoltino o non ascoltino”.</p>
  <p><sup id="toc_53">12</sup>Allora uno spirito mi sollevò e dietro a me udii un grande fragore: “Benedetta la gloria del Signore dal luogo della sua dimora!”. <sup id="toc_54">13</sup>Era il rumore delle ali degli esseri viventi che le battevano l’una contro l’altra e contemporaneamente il rumore delle ruote e il rumore di un grande frastuono. <sup id="toc_55">14</sup>Uno spirito dunque mi sollevò e mi portò via; io ritornai triste e con l’animo eccitato, mentre la mano del Signore pesava su di me. <sup id="toc_56">15</sup>Giunsi dai deportati di Tel-Avìv, che abitano lungo il canale Chebàr, dove hanno preso dimora, e rimasi in mezzo a loro sette giorni come stordito.</p>
  <p><sup id="toc_57">16</sup>Al termine di questi sette giorni mi fu rivolta questa parola del Signore: “Figlio dell’uomo, ti ho posto per sentinella alla casa d’Israele. <sup id="toc_58">17</sup>Quando sentirai dalla mia bocca una parola, tu dovrai avvertirli da parte mia. <sup id="toc_59">18</sup>Se io dico al malvagio: Tu morirai! e tu non lo avverti e non parli perché il malvagio desista dalla sua condotta perversa e viva, egli, il malvagio, morirà per la sua iniquità, ma della sua morte io domanderò conto a te. <sup id="toc_60">19</sup>Ma se tu ammonisci il malvagio ed egli non si allontana dalla sua malvagità e dalla sua perversa condotta, egli morirà per il suo peccato, ma tu ti sarai salvato.</p>
  <p><sup id="toc_61">20</sup>Così, se il giusto si allontana dalla sua giustizia e commette l’iniquità, io porrò un ostacolo davanti a lui ed egli morirà; poiché tu non l’avrai avvertito, morirà per il suo peccato e le opere giuste da lui compiute non saranno più ricordate; ma della morte di lui domanderò conto a te. <sup id="toc_62">21</sup>Se tu invece avrai avvertito il giusto di non peccare ed egli non peccherà, egli vivrà, perché è stato avvertito e tu ti sarai salvato”.</p>
  <p><sup id="toc_63">22</sup>Anche là venne sopra di me la mano del Signore ed egli mi disse: “Alzati e va’ nella valle; là ti voglio parlare”. <sup id="toc_64">23</sup>Mi alzai e andai nella valle; ed ecco la gloria del Signore era là, simile alla gloria che avevo vista sul canale Chebàr, e caddi con la faccia a terra. <sup id="toc_65">24</sup>Allora uno spirito entrò in me e mi fece alzare in piedi ed egli mi disse: “Va’ e rinchiuditi in casa. <sup id="toc_66">25</sup>Ed ecco, figlio dell’uomo, ti saranno messe addosso delle funi, sarai legato e non potrai più uscire in mezzo a loro. <sup id="toc_67">26</sup>Ti farò aderire la lingua al palato e resterai muto; così non sarai più per loro uno che li rimprovera, perché sono una genìa di ribelli. <sup id="toc_68">27</sup>Ma quando poi ti parlerò, ti aprirò la bocca e tu riferirai loro: Dice il Signore Dio: chi vuole ascoltare ascolti e chi non vuole non ascolti; perché sono una genìa di ribelli”.</p>
  <h3 id="toc_69">4</h3>
  <p><sup id="toc_70">1</sup>“Tu, figlio dell’uomo, prendi una tavoletta d’argilla, mettila dinanzi a te, disegnaci sopra una città, Gerusalemme, <sup id="toc_71">2</sup>e disponi intorno ad essa l’assedio: rizza torri, costruisci terrapieni, schiera gli accampamenti e colloca intorno gli arieti. <sup id="toc_72">3</sup>Poi prendi una teglia di ferro e mettila come muro di ferro fra te e la città, e tieni fisso lo sguardo su di essa, che sarà assediata, anzi tu la assedierai! Questo sarà un segno per gli Israeliti.</p>
  <p><sup id="toc_73">4</sup>Mettiti poi a giacere sul fianco sinistro e sconta su di esso la iniquità d’Israele. Per il numero di giorni in cui giacerai su di esso, espierai le sue iniquità: <sup id="toc_74">5</sup>io ho computato a te gli anni della sua espiazione come un numero di giorni. Per centonovanta giorni tu espierai le iniquità degli Israeliti.</p>
  <p><sup id="toc_75">6</sup>Terminati questi, giacerai sul fianco destro e sconterai l’iniquità di Giuda per quaranta giorni, computando un giorno per ogni anno. <sup id="toc_76">7</sup>Terrai fisso lo sguardo contro il muro di Gerusalemme, terrai il braccio disteso e profeterai contro di essa. Ecco ti ho cinto di catene, <sup id="toc_77">8</sup>in modo che tu non potrai voltarti né da una parte né dall’altra finché tu non abbia compiuto i giorni della tua reclusione.</p>
  <p><sup id="toc_78">9</sup>Prendi intanto grano, orzo, fave, lenticchie, miglio e spelta, mettili in un recipiente e fattene del pane: ne mangerai durante tutti i giorni che tu rimarrai disteso sul fianco, cioè per centonovanta giorni. <sup id="toc_79">10</sup>Il cibo che ti prenderai sarà del peso di venti sicli al giorno: lo consumerai nelle ventiquattr’ore. <sup id="toc_80">11</sup>Anche l’acqua che berrai sarà razionata: un sesto di <i>hin</i>, nelle ventiquattro ore. <sup id="toc_81">12</sup>Mangerai questo cibo in forma di una schiacciata d’orzo, che cuocerai sopra escrementi umani davanti ai loro occhi. <sup id="toc_82">13</sup>In tal maniera, mi disse il Signore, mangeranno gli Israeliti il loro pane impuro, in mezzo alle genti fra le quali li disperderò”.</p>
  <p><sup id="toc_83">14</sup>Io esclamai: “Ah, Signore Dio, mai mi sono contaminato! Dall’infanzia fino ad ora mai ho mangiato carne di bestia morta o sbranata, né mai è entrato nella mia bocca cibo impuro”. <sup id="toc_84">15</sup>Egli mi rispose: “Ebbene, invece di escrementi umani ti concedo sterco di bue; lì sopra cuocerai il tuo pane”.</p>
  <p><sup id="toc_85">16</sup>Poi soggiunse: “Figlio dell’uomo, ecco io tolgo a Gerusalemme la riserva del pane; mangeranno il pane a razione e con angoscia e berranno l’acqua a misura in preda all’affanno; <sup id="toc_86">17</sup>così, mancando pane e acqua, languiranno tutti insieme e si consumeranno nella loro iniquità.</p>
  <h3 id="toc_87">5</h3>
  <p><sup id="toc_88">1</sup>E tu, figlio dell’uomo, prendi una spada affilata, usala come un rasoio da barbiere e raditi i capelli e la barba; poi prendi una bilancia e dividi i peli tagliati.</p>
  <p><sup id="toc_89">2</sup>Un terzo lo brucerai sul fuoco in mezzo alla città al termine dei giorni dell’assedio; prenderai un altro terzo e lo taglierai con la spada intorno alla città e l’altro terzo lo disperderai al vento, mentre io sguainerò la spada dietro ad essi. <sup id="toc_90">3</sup>Di questi ne prenderai un piccolo numero e li legherai al lembo del tuo mantello; <sup id="toc_91">4</sup>ne prenderai ancora una piccola parte e li getterai sul fuoco e li brucerai e da essi si sprigionerà il fuoco. A tutti gli Israeliti riferirai: <sup id="toc_92">5</sup>Così dice il Signore Dio: Questa è Gerusalemme! Io l’avevo collocata in mezzo alle genti e circondata di paesi stranieri. <sup id="toc_93">6</sup>Essa si è ribellata con empietà alle mie leggi più delle genti e ai miei statuti più dei paesi che la circondano: hanno disprezzato i miei decreti e non han camminato secondo i miei comandamenti. <sup id="toc_94">7</sup>Perciò, dice il Signore Dio: Poiché voi siete più ribelli delle genti che vi circondano, non avete seguito i miei comandamenti, non avete osservato i miei decreti e neppure avete agito secondo i costumi delle genti che vi stanno intorno, <sup id="toc_95">8</sup>ebbene, così dice il Signore Dio: Ecco anche me contro di te: farò in mezzo a te giustizia di fronte alle genti. <sup id="toc_96">9</sup>Farò in mezzo a te quanto non ho mai fatto e non farò mai più, a causa delle tue colpe abominevoli. <sup id="toc_97">10</sup>Perciò in mezzo a te i padri divoreranno i figli e i figli divoreranno i padri. Compirò in te i miei giudizi e disperderò ad ogni vento quel che resterà di te. <sup id="toc_98">11</sup>Com’è vero ch’io vivo, dice il Signore Dio, poiché tu hai profanato il mio santuario con tutte le tue nefandezze e con tutte le tue cose abominevoli, anch’io raderò tutto, il mio occhio non s’impietosirà, non avrò compassione. <sup id="toc_99">12</sup>Un terzo dei tuoi morirà di peste e perirà di fame in mezzo a te; un terzo cadrà di spada nei tuoi dintorni e l’altro terzo lo disperderò a tutti i venti e sguainerò la spada dietro di essi. <sup id="toc_100">13</sup>Allora darò sfogo alla mia ira, sazierò su di loro il mio furore e mi vendicherò; allora sapranno che io, il Signore, avevo parlato con sdegno, quando sfogherò su di loro il mio furore. <sup id="toc_101">14</sup>Ti ridurrò a un deserto, a un obbrobrio in mezzo alle nazioni che ti stanno all’intorno, sotto gli sguardi di tutti i passanti. <sup id="toc_102">15</sup>Sarai un obbrobrio e un vituperio, un esempio e un orrore per le genti che ti circondano, quando in mezzo a te farò giustizia, con sdegno e furore, con terribile vendetta – io, il Signore, parlo – <sup id="toc_103">16</sup>quando scoccherò contro di voi le terribili saette della fame, che portano distruzione e che lancerò per distruggervi, e aumenterò la fame contro di voi, togliendovi la riserva del pane. <sup id="toc_104">17</sup>Allora manderò contro di voi la fame e le belve che ti distruggeranno i figli; in mezzo a te passeranno la peste e la strage, mentre farò piombare sopra di te la spada. Io, il Signore, ho parlato”.</p>
  <h3 id="toc_105">6</h3>
  <p><sup id="toc_106">1</sup>Mi fu quindi rivolta questa parola del Signore: <sup id="toc_107">2</sup>“Figlio dell’uomo, volgi la faccia verso i monti d’Israele e profetizza contro di essi: <sup id="toc_108">3</sup>Monti d’Israele, udite la parola del Signore Dio. Così dice il Signore Dio ai monti e alle colline, alle gole e alle valli: Ecco, manderò sopra di voi la spada e distruggerò le vostre alture; <sup id="toc_109">4</sup>i vostri altari saranno devastati e infranti i vostri altari per l’incenso; getterò i vostri cadaveri davanti ai vostri idoli <sup id="toc_110">5</sup>e disseminerò le vostre ossa intorno ai vostri altari. <sup id="toc_111">6</sup>Su tutto il vostro suolo le vostre città saranno rovinate, le vostre alture demolite, distrutte, e i vostri altari spariranno. Saranno frantumati e scompariranno i vostri idoli, spezzati i vostri altari per l’incenso, periranno le vostre opere. <sup id="toc_112">7</sup>Trafitti a morte cadranno in mezzo a voi e saprete che io sono il Signore.</p>
  <p><sup id="toc_113">8</sup>Tuttavia lascerò alcuni di voi scampati alla spada in mezzo alle genti, quando vi avrò dispersi nei vari paesi: <sup id="toc_114">9</sup>i vostri scampati si ricorderanno di me fra le genti in mezzo alle quali saranno deportati; perché io avrò spezzato il loro cuore infedele che si è allontanato da me e i loro occhi che si sono prostituiti ai loro idoli; avranno orrore di se stessi per le iniquità commesse e per tutte le loro nefandezze.</p>
  <p><sup id="toc_115">10</sup>Sapranno allora che io sono il Signore e che non invano ho minacciato di infliggere loro questi mali.</p>
  <p><sup id="toc_116">11</sup>Così dice il Signore Dio : Batti le mani, pesta i piedi in terra e di’: Oh, per tutti i loro orribili abomini il popolo d’Israele perirà di spada, di fame e di peste! <sup id="toc_117">12</sup>Chi è lontano morirà di peste, chi è vicino cadrà di spada, chi è assediato morirà di fame: sfogherò su di loro il mio sdegno.</p>
  <p><sup id="toc_118">13</sup>Saprete allora che io sono il Signore, quando i loro cadaveri giaceranno fra i loro idoli, intorno ai loro altari, su ogni colle elevato, su ogni cima di monte, sotto ogni albero verde e ogni quercia frondosa, dovunque hanno bruciato profumi soavi ai loro idoli. <sup id="toc_119">14</sup>Stenderò la mano su di loro e renderò la terra desolata e brulla dal deserto fino a Ribla, dovunque dimorino; sapranno allora che io sono il Signore”.</p>
  <h3 id="toc_120">7</h3>
  <p><sup id="toc_121">1</sup>Questa parola del Signore mi fu rivolta: <sup id="toc_122">2</sup>“Ora, figlio dell’uomo riferisci: Così dice il Signore Dio al paese d’Israele: La fine! Giunge la fine per i quattro punti cardinali del paese. <sup id="toc_123">3</sup>Ora che su di te pende la fine, io scaglio contro di te la mia ira per giudicarti delle tue opere e per domandarti conto delle tue nefandezze. <sup id="toc_124">4</sup>Non s’impietosirà per te il mio occhio e non avrò compassione, anzi ti terrò responsabile della tua condotta e saranno palesi in mezzo a te le tue nefandezze; saprete allora che io sono il Signore. <sup id="toc_125">5</sup>Così dice il Signore Dio: Sventura su sventura, ecco, arriva. <sup id="toc_126">6</sup>Viene la fine, la fine viene su di te; ecco, viene.</p>
  <p><sup id="toc_127">7</sup>Sopraggiunge il tuo destino, o abitante del paese: arriva il tempo, è prossimo il giorno terribile e non di tripudio sui monti. <sup id="toc_128">8</sup>Ora, fra breve, rovescerò il mio furore su di te e su di te darò sfogo alla mia ira. Ti giudicherò secondo le tue opere e ti domanderò conto di tutte le tue nefandezze. <sup id="toc_129">9</sup>né s’impietosirà il mio occhio e non avrò compassione, ma ti terrò responsabile della tua condotta e saranno palesi in mezzo a te le tue nefandezze: saprete allora che sono io, il Signore, colui che colpisce. <sup id="toc_130">10</sup>Ecco il giorno, eccolo che arriva. È giunta la tua sorte. L’ingiustizia fiorisce, germoglia l’orgoglio <sup id="toc_131">11</sup>e la violenza si leva a scettro d’iniquità. <sup id="toc_132">12</sup>È giunto il tempo, è vicino il giorno: chi ha comprato non si allieti, chi ha venduto non rimpianga; perché l’ira pende su tutti! <sup id="toc_133">13</sup>Chi ha venduto non tornerà in possesso di ciò che ha venduto anche se rimarrà in vita, perché la condanna contro il loro fasto non sarà revocata e nessuno nella sua perversità potrà preservare la sua esistenza.</p>
  <p><sup id="toc_134">14</sup>Si suona la tromba e tutto è pronto; ma nessuno muove a battaglia, perché il mio furore è contro tutta quella moltitudine.</p>
  <p><sup id="toc_135">15</sup>La spada all’esterno, la peste e la fame di dentro: chi è per la campagna perirà di spada, chi è in città sarà divorato dalla fame e dalla peste. <sup id="toc_136">16</sup>Chi di loro potrà fuggire e salvarsi sui monti gemerà come le colombe delle valli, ognuno per la sua iniquità.</p>
  <p class="testo_rientrato"><sup id="toc_137">17</sup>Tutte le mani cadranno<br/>
e tutte le ginocchia si scioglieranno come acqua.<br/> <sup id="toc_138">18</sup>Vestiranno il sacco<br/>
e lo spavento li avvolgerà.<br/>
Su tutti i volti sarà la vergogna<br/>
e tutte le teste saranno rasate.<br/> <sup id="toc_139">19</sup>Getteranno l’argento per le strade<br/>
e il loro oro si cambierà in immondizia,<br/>
con esso non si sfameranno,<br/>
non si riempiranno il ventre,<br/>
perché è stato per loro causa di peccato.<br/> <sup id="toc_140">20</sup>Della bellezza dei loro gioielli<br/>
fecero oggetto d’orgoglio<br/>
e fabbricarono con essi<br/>
le abominevoli statue dei loro idoli:<br/>
per questo li tratterò come immondizia,<br/> <sup id="toc_141">21</sup>li darò in preda agli stranieri<br/>
e in bottino alla feccia del paese<br/>
e lo profaneranno.<br/> <sup id="toc_142">22</sup>Rivolgerò da loro la mia faccia,<br/>
sarà profanato il mio tesoro,<br/>
vi entreranno i ladri e lo profaneranno.<br/> <sup id="toc_143">23</sup>Prepàrati una catena,<br/>
poiché il paese è pieno di assassini<br/>
e la città è piena di violenza.<br/> <sup id="toc_144">24</sup>Io manderò i popoli più feroci<br/>
e s’impadroniranno delle loro case,<br/>
abbatterò la superbia dei potenti,<br/>
i santuari saranno profanati.<br/> <sup id="toc_145">25</sup>Giungerà l’angoscia e cercheranno pace,<br/>
ma pace non vi sarà.<br/> <sup id="toc_146">26</sup>Sventura seguirà a sventura,<br/>
allarme seguirà ad allarme:<br/>
ai profeti chiederanno responsi,<br/>
ai sacerdoti verrà meno la dottrina,<br/>
agli anziani il consiglio.<br/> <sup id="toc_147">27</sup>Il re sarà in lutto, il principe ammantato di desolazione,<br/>
tremeranno le mani del popolo del paese.<br/>
Li tratterò secondo la loro condotta,<br/>
li giudicherò secondo i loro giudizi:<br/>
così sapranno che io sono il Signore”.</p>
  <h3 id="toc_148">8</h3>
  <p><sup id="toc_149">1</sup>Al quinto giorno del sesto mese dell’anno sesto, mentre mi trovavo in casa e dinanzi a me sedevano gli anziani di Giuda, la mano del Signore Dio si posò su di me <sup id="toc_150">2</sup>e vidi qualcosa dall’aspetto d’uomo: da ciò che sembravano i suoi fianchi in giù, appariva come di fuoco e dai fianchi in su appariva come uno splendore simile all’elettro. <sup id="toc_151">3</sup>Stese come una mano e mi afferrò per i capelli: uno spirito mi sollevò fra terra e cielo e mi portò in visioni divine a Gerusalemme, all’ingresso del cortile interno, che guarda a settentrione, dove era collocato l’idolo della gelosia, che provocava la gelosia. <sup id="toc_152">4</sup>Ed ecco là era la gloria del Dio d’Israele, simile a quella che avevo visto nella valle.</p>
  <p><sup id="toc_153">5</sup>Mi disse: “Figlio dell’uomo, alza gli occhi verso settentrione!”. Ed ecco a settentrione della porta dell’altare l’idolo della gelosia, proprio all’ingresso. <sup id="toc_154">6</sup>Mi disse: “Figlio dell’uomo, vedi che fanno costoro? Guarda i grandi abomini che la casa d’Israele commette qui per allontanarmi dal mio santuario! Ne vedrai altri ancora peggiori”. <sup id="toc_155">7</sup>Mi condusse allora all’ingresso del cortile e vidi un foro nella parete. <sup id="toc_156">8</sup>Mi disse: “Figlio dell’uomo, sfonda la parete”. Sfondai la parete, ed ecco apparve una porta. <sup id="toc_157">9</sup>Mi disse: “Entra e osserva gli abomini malvagi che commettono costoro”. <sup id="toc_158">10</sup>Io entrai e vidi ogni sorta di rettili e di animali abominevoli e tutti gli idoli del popolo d’Israele raffigurati intorno alle pareti <sup id="toc_159">11</sup>e settanta anziani della casa d’Israele, fra i quali Iazanià figlio di Safàn, in piedi, davanti ad essi, ciascuno con il turibolo in mano, mentre il profumo saliva in nubi d’incenso. <sup id="toc_160">12</sup>Mi disse: “Hai visto, figlio dell’uomo, quello che fanno gli anziani del popolo d’Israele nelle tenebre, ciascuno nella stanza recondita del proprio idolo? Vanno dicendo: Il Signore non ci vede… il Signore ha abbandonato il paese…”. <sup id="toc_161">13</sup>Poi mi disse: “Hai visto, figlio dell’uomo? Vedrai che si commettono nefandezze peggiori di queste”. <sup id="toc_162">14</sup>Mi condusse all’ingresso del portico della casa del Signore che guarda a settentrione e vidi donne sedute che piangevano Tammuz. <sup id="toc_163">15</sup>Mi disse: “Hai visto, figlio dell’uomo? Vedrai abomini peggiori di questi”. <sup id="toc_164">16</sup>Mi condusse nell’atrio interno del tempio; ed ecco all’ingresso del tempio, fra il vestibolo e l’altare, circa venticinque uomini, con le spalle voltate al tempio e la faccia a oriente che, prostrati, adoravano il sole. <sup id="toc_165">17</sup>Mi disse: “Hai visto, figlio dell’uomo? Come se fosse piccola cosa per la casa di Giuda, commettere simili nefandezze in questo luogo, hanno riempito il paese di violenze, per provocare la mia collera. Eccoli, vedi, che si portano il ramoscello sacro alle narici. <sup id="toc_166">18</sup>Ebbene anch’io agirò con furore. Il mio occhio non s’impietosirà; non avrò compassione: manderanno alte grida ai miei orecchi, ma non li ascolterò”.</p>
  <h3 id="toc_167">9</h3>
  <p><sup id="toc_168">1</sup>Allora una voce potente gridò ai miei orecchi: “Avvicinatevi, voi che dovete punire la città, ognuno con lo strumento di sterminio in mano”. <sup id="toc_169">2</sup>Ecco sei uomini giungere dalla direzione della porta superiore che guarda a settentrione, ciascuno con lo strumento di sterminio in mano. In mezzo a loro c’era un altro uomo, vestito di lino, con una borsa da scriba al fianco. Appena giunti, si fermarono accanto all’altare di bronzo. <sup id="toc_170">3</sup>La gloria del Dio di Israele, dal cherubino sul quale si posava si alzò verso la soglia del tempio e chiamò l’uomo vestito di lino che aveva al fianco la borsa da scriba. <sup id="toc_171">4</sup>Il Signore gli disse: “Passa in mezzo alla città, in mezzo a Gerusalemme e segna un <i>tau</i>
sulla fronte degli uomini che sospirano e piangono per tutti gli abomini che vi si compiono”. <sup id="toc_172">5</sup>Agli altri disse, in modo che io sentissi: “Seguitelo attraverso la città e colpite! Il vostro occhio non perdoni, non abbiate misericordia. <sup id="toc_173">6</sup>Vecchi, giovani, ragazze, bambini e donne, ammazzate fino allo sterminio: solo non toccate chi abbia il <i>tau</i>
in fronte; cominciate dal mio santuario!”. Incominciarono dagli anziani che erano davanti al tempio. <sup id="toc_174">7</sup>Disse loro: “Profanate pure il santuario, riempite di cadaveri i cortili. Uscite!”. Quelli uscirono e fecero strage nella città. <sup id="toc_175">8</sup>Mentre essi facevano strage, io ero rimasto solo: mi gettai con la faccia a terra e gridai: “Ah! Signore Dio, sterminerai tu quanto è rimasto di Israele, rovesciando il tuo furore sopra Gerusalemme?”.</p>
  <p><sup id="toc_176">9</sup>Mi disse: “L’iniquità di Israele e di Giuda è enorme, la terra è coperta di sangue, la città è piena di violenza. Infatti vanno dicendo: Il Signore ha abbandonato il paese: il Signore non vede. <sup id="toc_177">10</sup>Ebbene, neppure il mio occhio avrà compassione e non userò misericordia: farò ricadere sul loro capo le loro opere”. <sup id="toc_178">11</sup>Ed ecco l’uomo vestito di lino, che aveva la borsa al fianco, fece questo rapporto: “Ho fatto come tu mi hai comandato”.</p>
  <h3 id="toc_179">10</h3>
  <p><sup id="toc_180">1</sup>Io guardavo ed ecco sul firmamento che stava sopra il capo dei cherubini vidi come una pietra di zaffìro e al di sopra appariva qualcosa che aveva la forma di un trono. <sup id="toc_181">2</sup>Disse all’uomo vestito di lino: “Va’ fra le ruote che sono sotto il cherubino e riempi il cavo delle mani dei carboni accesi che sono fra i cherubini e spargili sulla città”. Egli vi andò mentre io lo seguivo con lo sguardo.</p>
  <p><sup id="toc_182">3</sup>Ora i cherubini erano fermi a destra del tempio, quando l’uomo vi andò, e una nube riempiva il cortile interno. <sup id="toc_183">4</sup>La gloria del Signore si alzò sopra il cherubino verso la soglia del tempio e il tempio fu riempito dalla nube e il cortile fu pieno dello splendore della gloria del Signore. <sup id="toc_184">5</sup>Il fragore delle ali dei cherubini giungeva fino al cortile esterno, come la voce di Dio onnipotente quando parla.</p>
  <p><sup id="toc_185">6</sup>Appena ebbe dato all’uomo vestito di lino l’ordine di prendere il fuoco fra le ruote in mezzo ai cherubini, egli avanzò e si fermò vicino alla ruota. <sup id="toc_186">7</sup>Il cherubino tese la mano per prendere il fuoco che era fra i cherubini; ne prese e lo mise nel cavo delle mani dell’uomo vestito di lino, il quale lo prese e uscì. <sup id="toc_187">8</sup>Io stavo guardando: i cherubini avevano sotto le ali la forma di una mano d’uomo. <sup id="toc_188">9</sup>Guardai ancora ed ecco che al fianco dei cherubini vi erano quattro ruote, una ruota al fianco di ciascun cherubino. Quelle ruote avevano l’aspetto del topazio. <sup id="toc_189">10</sup>Sembrava che tutte e quattro fossero di una medesima forma, come se una ruota fosse in mezzo all’altra. <sup id="toc_190">11</sup>Muovendosi, potevano andare nelle quattro direzioni senza voltarsi, perché si muovevano verso il lato dove era rivolta la testa, senza voltarsi durante il movimento.</p>
  <p><sup id="toc_191">12</sup>Tutto il loro corpo, il dorso, le mani, le ali e le ruote erano pieni di occhi tutt’intorno; ognuno dei quattro aveva la propria ruota. <sup id="toc_192">13</sup>Io sentii che le ruote venivano chiamate “Turbine”. <sup id="toc_193">14</sup>Ogni cherubino aveva quattro sembianze: la prima quella di cherubino, la seconda quella di uomo, la terza quella di leone e la quarta quella di aquila. <sup id="toc_194">15</sup>I cherubini si alzarono in alto: essi erano quegli esseri viventi che avevo visti al canale Chebàr. <sup id="toc_195">16</sup>Quando i cherubini si muovevano, anche le ruote avanzavano al loro fianco: quando i cherubini spiegavano le ali per sollevarsi da terra, le ruote non si allontanavano dal loro fianco; <sup id="toc_196">17</sup>quando si fermavano, anche le ruote si fermavano; quando si alzavano, anche le ruote si alzavano con loro perché lo spirito di quegli esseri era in loro.</p>
  <p><sup id="toc_197">18</sup>La gloria del Signore uscì dalla soglia del tempio e si fermò sui cherubini. <sup id="toc_198">19</sup>I cherubini spiegarono le ali e si sollevarono da terra sotto i miei occhi; anche le ruote si alzarono con loro e si fermarono all’ingresso della porta orientale del tempio, mentre la gloria del Dio d’Israele era in alto su di loro. <sup id="toc_199">20</sup>Erano i medesimi esseri che io avevo visti sotto il Dio d’Israele lungo il canale Chebàr e riconobbi che erano cherubini. <sup id="toc_200">21</sup>Ciascuno aveva quattro aspetti e ciascuno quattro ali e qualcosa simile a mani d’uomo sotto le ali. <sup id="toc_201">22</sup>Il loro sembiante era il medesimo che avevo visto lungo il canale Chebàr. Ciascuno di loro procedeva di fronte a sé.</p>
  <h3 id="toc_202">11</h3>
  <p><sup id="toc_203">1</sup>Uno spirito mi sollevò e mi trasportò alla porta orientale del tempio che guarda a oriente; ed ecco davanti alla porta vi erano venticinque uomini e in mezzo a loro vidi Iazanià figlio d’Azzùr, e Pelatìa figlio di Benaià, capi del popolo. <sup id="toc_204">2</sup>Il Signore mi disse: “Figlio dell’uomo, questi sono gli uomini che tramano il male e danno consigli cattivi in questa città; <sup id="toc_205">3</sup>sono coloro che dicono: Non in breve tempo si costruiscon le case: questa città è la pentola e noi siamo la carne. <sup id="toc_206">4</sup>Per questo profetizza contro di loro, profetizza, figlio dell’uomo”.</p>
  <p><sup id="toc_207">5</sup>Lo spirito del Signore venne su di me e mi disse: “Parla, dice il Signore: Così avete detto, o Israeliti, e io conosco ciò che vi passa per la mente. <sup id="toc_208">6</sup>Voi avete moltiplicato i morti in questa città, avete riempito di cadaveri le sue strade. <sup id="toc_209">7</sup>Per questo così dice il Signore Dio: I cadaveri che avete gettati in mezzo a essa sono la carne, e la città è la pentola. Ma io vi scaccerò. <sup id="toc_210">8</sup>Avete paura della spada e io manderò la spada contro di voi, dice il Signore Dio! <sup id="toc_211">9</sup>Vi scaccerò dalla città e vi metterò in mano agli stranieri e farò giustizia su di voi. <sup id="toc_212">10</sup>Cadrete di spada: sulla frontiera d’Israele io vi giudicherò e saprete che io sono il Signore. <sup id="toc_213">11</sup>La città non sarà per voi la pentola e voi non ne sarete la carne! Sulla frontiera di Israele vi giudicherò: <sup id="toc_214">12</sup>allora saprete che io sono il Signore, di cui non avete eseguito i comandi né osservate le leggi, mentre avete agito secondo i costumi delle genti vicine”.</p>
  <p><sup id="toc_215">13</sup>Non avevo finito di profetizzare quando Pelatìa figlio di Benaià cadde morto. Io mi gettai con la faccia a terra e gridai con tutta la voce: “Ah! Signore Dio, vuoi proprio distruggere quanto resta d’Israele?”.</p>
  <p><sup id="toc_216">14</sup>Allora mi fu rivolta questa parola del Signore: <sup id="toc_217">15</sup>“Figlio dell’uomo, ai tuoi fratelli, ai deportati con te, a tutta la casa d’Israele gli abitanti di Gerusalemme vanno dicendo: Voi andate pure lontano dal Signore: a noi è stata data in possesso questa terra. <sup id="toc_218">16</sup>Di’ loro dunque: Dice il Signore Dio: Se li ho mandati lontano fra le genti, se li ho dispersi in terre straniere, sarò per loro un santuario per poco tempo nelle terre dove hanno emigrato. <sup id="toc_219">17</sup>Riferisci: Così dice il Signore Dio: Vi raccoglierò in mezzo alle genti e vi radunerò dalle terre in cui siete stati dispersi e a voi darò il paese d’Israele. <sup id="toc_220">18</sup>Essi vi entreranno e vi elimineranno tutti i suoi idoli e tutti i suoi abomini. <sup id="toc_221">19</sup>Darò loro un cuore nuovo e uno spirito nuovo metterò dentro di loro; toglierò dal loro petto il cuore di pietra e darò loro un cuore di carne, <sup id="toc_222">20</sup>perché seguano i miei decreti e osservino le mie leggi e li mettano in pratica; saranno il mio popolo e io sarò il loro Dio. <sup id="toc_223">21</sup>Ma su coloro che seguono con il cuore i loro idoli e le loro nefandezze farò ricadere le loro opere, dice il Signore Dio”.</p>
  <p><sup id="toc_224">22</sup>I cherubini allora alzarono le ali e le ruote si mossero insieme con loro mentre la gloria del Dio d’Israele era in alto su di loro. <sup id="toc_225">23</sup>Quindi dal centro della città la gloria del Signore si alzò e andò a fermarsi sul monte che è ad oriente della città. <sup id="toc_226">24</sup>E uno spirito mi sollevò e mi portò in Caldea fra i deportati, in visione, in spirito di Dio, e la visione che avevo visto disparve davanti a me. <sup id="toc_227">25</sup>E io raccontai ai deportati quanto il Signore mi aveva mostrato.</p>
  <h3 id="toc_228">12</h3>
  <p><sup id="toc_229">1</sup>Questa parola del Signore mi fu riferita: <sup id="toc_230">2</sup>“Figlio dell’uomo, tu abiti in mezzo a una genìa di ribelli, che hanno occhi per vedere e non vedono, hanno orecchi per udire e non odono, perché sono una genìa di ribelli.</p>
  <p><sup id="toc_231">3</sup>Tu, figlio dell’uomo, fa’ il tuo bagaglio da deportato e, di giorno davanti ai loro occhi, prepàrati a emigrare; emigrerai dal luogo dove stai verso un altro luogo, davanti ai loro occhi: forse comprenderanno che sono una genìa di ribelli. <sup id="toc_232">4</sup>Prepara di giorno il tuo bagaglio, come il bagaglio d’un esiliato, davanti ai loro occhi; uscirai però al tramonto, davanti a loro, come partirebbe un esiliato. <sup id="toc_233">5</sup>Fa’ alla loro presenza un’apertura nel muro ed esci di lì. <sup id="toc_234">6</sup>Mettiti alla loro presenza il bagaglio sulle spalle ed esci nell’oscurità: ti coprirai la faccia in modo da non vedere il paese, perché io ho fatto di te un simbolo per gli Israeliti”.</p>
  <p><sup id="toc_235">7</sup>Io feci come mi era stato comandato: preparai di giorno il mio bagaglio come il bagaglio d’un esiliato e sul tramonto feci un foro nel muro con le mani, uscii nell’oscurità e mi misi il bagaglio sulle spalle sotto i loro occhi.</p>
  <p><sup id="toc_236">8</sup>Al mattino mi fu rivolta questa parola del Signore: <sup id="toc_237">9</sup>“Figlio dell’uomo, non t’ha chiesto il popolo d’Israele, quella genìa di ribelli, che cosa stai facendo? <sup id="toc_238">10</sup>Rispondi loro: Così dice il Signore Dio: Quest’oracolo è per il principe di Gerusalemme e per tutti gli Israeliti che vi abitano.</p>
  <p><sup id="toc_239">11</sup>Tu dirai: Io sono un simbolo per voi; infatti quello che ho fatto a te, sarà fatto a loro; saranno deportati e andranno in schiavitù. <sup id="toc_240">12</sup>Il principe, che è in mezzo a loro si caricherà il bagaglio sulle spalle, nell’oscurità, e uscirà per la breccia che verrà fatta nel muro per farlo partire; si coprirà il viso, per non vedere con gli occhi il paese. <sup id="toc_241">13</sup>Ma io tenderò la mia rete contro di lui ed egli rimarrà preso nei miei lacci: lo condurrò in Babilonia, nel paese dei Caldei, ma egli non la vedrà e là morirà. <sup id="toc_242">14</sup>Disperderò ad ogni vento quanti sono intorno a lui, le sue guardie e tutte le sue truppe, e snuderò dietro a loro la spada. <sup id="toc_243">15</sup>Allora sapranno che io sono il Signore, quando li avrò dispersi fra le genti e li avrò disseminati in paesi stranieri. <sup id="toc_244">16</sup>Tuttavia ne risparmierò alcuni, superstiti alla spada, alla fame e alla peste, perché raccontino tutte le loro scelleratezze alle genti fra le quali andranno e anch’esse sappiano che io sono il Signore”.</p>
  <p><sup id="toc_245">17</sup>Mi fu rivolta ancora questa parola del Signore: <sup id="toc_246">18</sup>“Figlio dell’uomo, mangia il pane con paura e bevi l’acqua con trepidazione e con angoscia. <sup id="toc_247">19</sup>Al popolo del paese dirai: Così dice il Signore Dio agli abitanti di Gerusalemme, al paese d’Israele: Mangeranno il loro pane nell’angoscia e berranno la loro acqua nella desolazione, perché la loro terra sarà spogliata della sua abbondanza per l’empietà di tutti i suoi abitanti. <sup id="toc_248">20</sup>Le città popolose saranno distrutte e la campagna ridotta a un deserto: saprete che io sono il Signore”.</p>
  <p><sup id="toc_249">21</sup>Mi fu ancora rivolta questa parola del Signore: <sup id="toc_250">22</sup>“Figlio dell’uomo, che cos’è questo proverbio che si va ripetendo nel paese di Israele: Passano i giorni e ogni visione svanisce? <sup id="toc_251">23</sup>Ebbene, riferisci loro: Così dice il Signore Dio: Farò cessare questo proverbio e non si sentirà più ripetere in Israele; anzi riferisci loro: Si avvicinano i giorni in cui si avvererà ogni visione.</p>
  <p><sup id="toc_252">24</sup>Infatti non ci sarà più visione falsa, né predizione fallace in mezzo agli Israeliti, <sup id="toc_253">25</sup>perché io, il Signore, parlerò e attuerò senza indugio la parola che ho detta. Anzi, ai vostri giorni, o genìa di ribelli, pronunzierò una parola e l’attuerò: parola del Signore Dio”.</p>
  <p><sup id="toc_254">26</sup>Mi fu rivolta ancora questa parola del Signore: <sup id="toc_255">27</sup>“Figlio dell’uomo, ecco, gli Israeliti van dicendo: La visione che costui vede è per i giorni futuri; costui predice per i tempi lontani. <sup id="toc_256">28</sup>Ebbene, riferisci loro: Dice il Signore Dio: Non sarà ritardata più a lungo ogni mia parola: la parola che dirò l’eseguirò. Oracolo del Signore Dio”.</p>
  <h3 id="toc_257">13</h3>
  <p><sup id="toc_258">1</sup>Mi fu rivolta ancora questa parola del Signore: <sup id="toc_259">2</sup>“Figlio dell’uomo, profetizza contro i profeti d’Israele, profetizza e di’ a coloro che profetizzano secondo i propri desideri: Udite la parola del Signore: <sup id="toc_260">3</sup>Così dice il Signore Dio:</p>
  <p>Guai ai profeti stolti, che seguono il loro spirito senza avere avuto visioni. <sup id="toc_261">4</sup>Come sciacalli fra le macerie, tali sono i tuoi profeti, Israele. <sup id="toc_262">5</sup>Voi non siete saliti sulle brecce e non avete costruito alcun baluardo in difesa degli Israeliti, perché potessero resistere al combattimento nel giorno del Signore. <sup id="toc_263">6</sup>Hanno avuto visioni false, vaticini menzogneri coloro che dicono: Oracolo del Signore, mentre il Signore non li ha inviati. Eppure confidano che si avveri la loro parola! <sup id="toc_264">7</sup>Non avete forse avuto una falsa visione e preannunziato vaticini bugiardi, quando dite: Parola del Signore, mentre io non vi ho parlato? <sup id="toc_265">8</sup>Pertanto dice il Signore Dio: Poiché voi avete detto il falso e avuto visioni bugiarde, eccomi dunque contro di voi, dice il Signore Dio. <sup id="toc_266">9</sup>La mia mano sarà sopra i profeti dalle false visioni e dai vaticini bugiardi; non avranno parte nell’assemblea del mio popolo, non saranno scritti nel libro d’Israele e non entreranno nel paese d’Israele: saprete che io sono il Signore Dio, <sup id="toc_267">10</sup>poiché ingannano il mio popolo dicendo: Pace! e la pace non c’è; mentre egli costruisce un muro, ecco essi lo intonacano di mota. <sup id="toc_268">11</sup>Di’ a quegli intonacatori di mota: Cadrà! Scenderà una pioggia torrenziale, una grandine grossa, si scatenerà un uragano <sup id="toc_269">12</sup>ed ecco, il muro è abbattuto. Allora non vi sarà forse domandato: Dov’è la calcina con cui lo avevate intonacato? <sup id="toc_270">13</sup>Perciò dice il Signore Dio: Con ira scatenerò un uragano, per la mia collera cadrà una pioggia torrenziale, nel mio furore per la distruzione cadrà grandine come pietre; <sup id="toc_271">14</sup>demolirò il muro che avete intonacato di mota, lo atterrerò e le sue fondamenta rimarranno scoperte; esso crollerà e voi perirete insieme con esso e saprete che io sono il Signore.</p>
  <p><sup id="toc_272">15</sup>Quando avrò sfogato l’ira contro il muro e contro coloro che lo intonacarono di mota, io vi dirò: Il muro non c’è più e neppure gli intonacatori, <sup id="toc_273">16</sup>i profeti d’Israele che profetavano su Gerusalemme e vedevano per essa una visione di pace, mentre non vi era pace. Oracolo del Signore.</p>
  <p><sup id="toc_274">17</sup>Ora tu, figlio dell’uomo, rivolgiti alle figlie del tuo popolo che profetizzano secondo i loro desideri e profetizza contro di loro. <sup id="toc_275">18</sup>Dirai loro: Dice il Signore Dio: Guai a quelle che cuciono nastri magici a ogni polso e preparano veli per le teste di ogni grandezza per dar la caccia alle persone. Pretendete forse di dare la caccia alla gente del mio popolo e salvare voi stesse? <sup id="toc_276">19</sup>Voi mi avete disonorato presso il mio popolo per qualche manciata d’orzo e per un tozzo di pane, facendo morire chi non doveva morire e facendo vivere chi non doveva vivere, ingannando il mio popolo che crede alle menzogne.</p>
  <p><sup id="toc_277">20</sup>Perciò dice il Signore Dio: Eccomi contro i vostri nastri magici con i quali voi date la caccia alla gente come a uccelli; li strapperò dalle vostre braccia e libererò la gente che voi avete catturato come uccelli. <sup id="toc_278">21</sup>Straccerò i vostri veli e libererò il mio popolo dalle vostre mani e non sarà più una preda in mano vostra; saprete così che io sono il Signore. <sup id="toc_279">22</sup>Voi infatti avete rattristato con menzogne il cuore del giusto, mentre io non l’avevo rattristato e avete rafforzato il malvagio perché non desistesse dalla sua vita malvagia e vivesse. <sup id="toc_280">23</sup>Per questo non avrete più visioni false, né più spaccerete incantesimi: libererò il mio popolo dalle vostre mani e saprete che io sono il Signore”.</p>
  <h3 id="toc_281">14</h3>
  <p><sup id="toc_282">1</sup>Vennero a trovarmi alcuni anziani d’Israele e sedettero dinanzi a me. <sup id="toc_283">2</sup>Mi fu rivolta allora questa parola del Signore: <sup id="toc_284">3</sup>“Figlio dell’uomo, questi uomini hanno posto idoli nel loro cuore e tengono fisso lo sguardo all’occasione della loro iniquità appena si mostri. Mi lascerò interrogare da loro? <sup id="toc_285">4</sup>Parla quindi e di’ loro: Dice il Signore Dio: Qualunque Israelita avrà innalzato i suoi idoli nel proprio cuore e avrà rivolto lo sguardo all’occasione della propria iniquità e verrà dal profeta, gli risponderò io, il Signore, riguardo alla moltitudine dei suoi idoli, <sup id="toc_286">5</sup>per raggiungere al cuore gli Israeliti, che si sono allontanati da me a causa di tutti i loro idoli. <sup id="toc_287">6</sup>Riferisci pertanto al popolo d’Israele: Dice il Signore Dio: Convertitevi, abbandonate i vostri idoli e distogliete la faccia da tutte le vostre immondezze, <sup id="toc_288">7</sup>poiché a qualunque Israelita e a qualunque straniero abitante in Israele, che si allontana da me e innalza nel suo cuore i suoi idoli e rivolge lo sguardo all’occasione della propria iniquità e poi viene dal profeta a consultarmi, risponderò io, il Signore, da me stesso. <sup id="toc_289">8</sup>Distoglierò la faccia da costui e ne farò un esempio e un proverbio, e lo sterminerò dal mio popolo: saprete così che io sono il Signore.</p>
  <p><sup id="toc_290">9</sup>Se un profeta si lascia sedurre e fa una profezia, io, il Signore, ho sedotto quel profeta: stenderò la mano contro di lui e lo cancellerò dal mio popolo Israele. <sup id="toc_291">10</sup>Ambedue porteranno la pena della loro iniquità. La pena di chi consulta sarà uguale a quella del profeta, <sup id="toc_292">11</sup>perché gli Israeliti non vadano più errando lontano da me, né più si contaminino con tutte le loro prevaricazioni: essi saranno il mio popolo e io sarò il loro Dio. Parola del Signore”.</p>
  <p><sup id="toc_293">12</sup>Mi fu rivolta questa parola del Signore: <sup id="toc_294">13</sup>“Figlio dell’uomo, se un paese pecca contro di me e si rende infedele, io stendo la mano sopra di lui e gli tolgo la riserva del pane e gli mando contro la fame e stérmino uomini e bestie; <sup id="toc_295">14</sup>anche se nel paese vivessero questi tre uomini: Noè, Daniele e Giobbe, essi con la loro giustizia salverebbero solo se stessi, dice il Signore Dio. <sup id="toc_296">15</sup>Oppure se io infestassi quel paese di bestie feroci, che lo privassero dei suoi figli e ne facessero un deserto che nessuno potesse attraversare a causa delle bestie feroci, <sup id="toc_297">16</sup>anche se in mezzo a quella terra ci fossero questi tre uomini, giuro com’è vero ch’io vivo, dice il Signore Dio: non salverebbero né figli né figlie, soltanto loro si salverebbero, ma la terra sarebbe un deserto.</p>
  <p><sup id="toc_298">17</sup>Oppure, se io mandassi la spada contro quel paese e dicessi: Spada, percorri quel paese; e sterminassi uomini e bestie, <sup id="toc_299">18</sup>anche se in mezzo a quel paese ci fossero questi tre uomini, giuro com’è vero ch’io vivo, dice il Signore: non salverebbero né figli né figlie, soltanto loro si salverebbero.</p>
  <p><sup id="toc_300">19</sup>Oppure, se io mandassi la peste contro quella terra e sfogassi nella strage lo sdegno e sterminassi uomini e bestie, <sup id="toc_301">20</sup>anche se in mezzo a quella terra ci fossero Noè, Daniele e Giobbe, giuro com’è vero ch’io vivo, dice il Signore Dio: non salverebbero né figli né figlie, soltanto essi si salverebbero per la loro giustizia.</p>
  <p><sup id="toc_302">21</sup>Dice infatti il Signore Dio: Quando manderò contro Gerusalemme i miei quattro tremendi castighi: la spada, la fame, le bestie feroci e la peste, per estirpare da essa uomini e bestie, <sup id="toc_303">22</sup>ecco vi sarà in mezzo un residuo che si metterà in salvo con i figli e le figlie. Essi verranno da voi perché vediate la loro condotta e le loro opere e vi consoliate del male che ho mandato contro Gerusalemme, di quanto ho mandato contro di lei. <sup id="toc_304">23</sup>Essi vi consoleranno quando vedrete la loro condotta e le loro opere e saprete che non invano ho fatto quello che ho fatto in mezzo a lei”. Parola del Signore Dio.</p>
  <h3 id="toc_305">15</h3>
  <p><sup id="toc_306">1</sup>Mi fu rivolta questa parola del Signore: <sup id="toc_307">2</sup>“Figlio dell’uomo, che pregi ha il legno della vite di fronte a tutti gli altri legni della foresta?</p>
  <p class="testo_rientrato"><sup id="toc_308">3</sup>Si adopera forse quel legno per farne un oggetto?<br/>
Ci si fa forse un piolo per attaccarci qualcosa?<br/> <sup id="toc_309">4</sup>Ecco, lo si getta sul fuoco a bruciare,<br/>
il fuoco ne divora i due capi<br/>
e anche il centro è bruciacchiato.<br/>
Potrà essere utile a qualche lavoro?<br/> <sup id="toc_310">5</sup>Anche quand’era intatto,<br/>
non serviva a niente:<br/>
ora, dopo che il fuoco lo ha divorato,<br/>
l’ha bruciato,<br/>
ci si ricaverà forse qualcosa?<br/> <sup id="toc_311">6</sup>Perciò così dice il Signore Dio:<br/>
Come il legno della vite<br/>
fra i legnami della foresta<br/>
io l’ho messo sul fuoco a bruciare,<br/>
così tratterò gli abitanti di Gerusalemme.<br/> <sup id="toc_312">7</sup>Volgerò contro di loro la faccia.<br/>
Da un fuoco sono scampati,<br/>
ma un fuoco li divorerà!<br/>
Allora saprete che io sono il Signore<br/>
quando volgerò contro di loro la faccia<br/> <sup id="toc_313">8</sup>e renderò il paese deserto,<br/>
poiché sono stati infedeli”,<br/>
dice il Signore Dio.</p>
  <h3 id="toc_314">16</h3>
  <p><sup id="toc_315">1</sup>Mi fu rivolta questa parola del Signore: <sup id="toc_316">2</sup>“Figlio dell’uomo, fa’ conoscere a Gerusalemme tutti i suoi abomini. <sup id="toc_317">3</sup>Dirai loro: Così dice il Signore Dio a Gerusalemme: Tu sei, per origine e nascita, del paese dei Cananei; tuo padre era Amorreo e tua madre Hittita. Alla tua nascita, quando fosti partorita, non ti fu tagliato l’ombelico e non fosti lavata con l’acqua per purificarti; non ti fecero le frizioni di sale, né fosti avvolta in fasce. <sup id="toc_318">5</sup>Occhio pietoso non si volse su di te per farti una sola di queste cose e usarti compassione, ma come oggetto ripugnante fosti gettata via in piena campagna, il giorno della tua nascita.</p>
  <p><sup id="toc_319">6</sup>Passai vicino a te e ti vidi mentre ti dibattevi nel sangue e ti dissi: Vivi nel tuo sangue <sup id="toc_320">7</sup>e cresci come l’erba del campo. Crescesti e ti facesti grande e giungesti al fiore della giovinezza: il tuo petto divenne fiorente ed eri giunta ormai alla pubertà; ma eri nuda e scoperta.</p>
  <p><sup id="toc_321">8</sup>Passai vicino a te e ti vidi; ecco, la tua età era l’età dell’amore; io stesi il lembo del mio mantello su di te e coprii la tua nudità; giurai alleanza con te, dice il Signore Dio, e divenisti mia. <sup id="toc_322">9</sup>Ti lavai con acqua, ti ripulii del sangue e ti unsi con olio; <sup id="toc_323">10</sup>ti vestii di ricami, ti calzai di pelle di tasso, ti cinsi il capo di bisso e ti ricoprii di seta; <sup id="toc_324">11</sup>ti adornai di gioielli: ti misi braccialetti ai polsi e una collana al collo: <sup id="toc_325">12</sup>misi al tuo naso un anello, orecchini agli orecchi e una splendida corona sul tuo capo. <sup id="toc_326">13</sup>Così fosti adorna d’oro e d’argento; le tue vesti eran di bisso, di seta e ricami; fior di farina e miele e olio furono il tuo cibo; diventasti sempre più bella e giungesti fino ad esser regina. <sup id="toc_327">14</sup>La tua fama si diffuse fra le genti per la tua bellezza, che era perfetta, per la gloria che io avevo posta in te, parola del Signore Dio.</p>
  <p><sup id="toc_328">15</sup>Tu però, infatuata per la tua bellezza e approfittando della tua fama, ti sei prostituita concedendo i tuoi favori ad ogni passante. <sup id="toc_329">16</sup>Prendesti i tuoi abiti per adornare a vari colori le alture su cui ti prostituivi. <sup id="toc_330">17</sup>Con i tuoi splendidi gioielli d’oro e d’argento, che io ti avevo dati, facesti immagini umane e te ne servisti per peccare; <sup id="toc_331">18</sup>poi tu le adornasti con le tue vesti ricamate e davanti a quelle immagini presentasti il mio olio e i miei profumi. <sup id="toc_332">19</sup>Il pane che io ti avevo dato, il fior di farina, l’olio e il miele di cui ti nutrivo ponesti davanti ad esse come offerta di soave odore. Oracolo del Signore Dio.</p>
  <p><sup id="toc_333">20</sup>Prendesti i figli e le figlie che mi avevi generati e li sacrificasti loro in cibo. Erano forse poca cosa le tue infedeltà? <sup id="toc_334">21</sup>Immolasti i miei figli e li offristi a loro, facendoli passare per il fuoco. <sup id="toc_335">22</sup>Fra tutte le tue nefandezze e infedeltà non ti ricordasti del tempo della tua giovinezza, quando eri nuda e ti dibattevi nel sangue! <sup id="toc_336">23</sup>Ora, dopo tutta la tua perversione, guai, guai a te! Oracolo del Signore Dio. <sup id="toc_337">24</sup>In ogni piazza ti sei fabbricata un tempietto e costruita una altura; <sup id="toc_338">25</sup>ad ogni crocicchio ti sei fatta un altare, disonorando la tua bellezza, offrendo il tuo corpo a ogni passante, moltiplicando le tue prostituzioni. <sup id="toc_339">26</sup>Hai concesso i tuoi favori ai figli d’Egitto, tuoi corpulenti vicini, e hai moltiplicato le tue infedeltà per irritarmi. <sup id="toc_340">27</sup>Ed ecco io ho steso la mano su di te; ho ridotto il tuo cibo e ti ho abbandonato in potere delle tue nemiche, le figlie dei Filistei, che erano disgustate della tua condotta sfrontata.</p>
  <p><sup id="toc_341">28</sup>Non ancora sazia, hai concesso i tuoi favori agli Assiri; ma non soddisfatta <sup id="toc_342">29</sup>hai moltiplicato le tue infedeltà nel paese di Canaan, fino nella Caldea: e neppure allora ti sei saziata. <sup id="toc_343">30</sup>Come è stato abbietto il tuo cuore – dice il Signore Dio – facendo tutte queste azioni degne di una spudorata sgualdrina! <sup id="toc_344">31</sup>Quando ti costruivi un postribolo ad ogni crocevia e ti facevi un’altura in ogni piazza, tu non eri come una prostituta in cerca di guadagno, <sup id="toc_345">32</sup>ma come un’adultera che, invece del marito, accoglie gli stranieri! <sup id="toc_346">33</sup>Ad ogni prostituta si da’ un compenso, ma tu hai dato il compenso a tutti i tuoi amanti e hai distribuito loro doni perché da ogni parte venissero da te per le tue prostituzioni. <sup id="toc_347">34</sup>Tu hai fatto il contrario delle altre donne, quando ti prostituivi: nessuno è corso dietro a te, mentre tu hai distribuito doni e non ne hai ricevuti, tanto eri pervertita.</p>
  <p><sup id="toc_348">35</sup>Perciò, o prostituta, ascolta la parola del Signore. <sup id="toc_349">36</sup>Così dice il Signore Dio: Per le tue ricchezze sperperate, per la tua nudità scoperta nelle prostituzioni con i tuoi amanti e con tutti i tuoi idoli abominevoli, per il sangue dei tuoi figli che hai offerto a loro, <sup id="toc_350">37</sup>ecco, io adunerò da ogni parte tutti i tuoi amanti con i quali sei stata compiacente, coloro che hai amati insieme con coloro che hai odiati, e scoprirò di fronte a loro la tua nudità perché essi la vedano tutta.</p>
  <p><sup id="toc_351">38</sup>Ti infliggerò la condanna delle adultere e delle sanguinarie e riverserò su di te furore e gelosia.</p>
  <p><sup id="toc_352">39</sup>Ti abbandonerò nelle loro mani e distruggeranno i tuoi postriboli, demoliranno le tue alture; ti spoglieranno delle tue vesti e ti toglieranno i tuoi splendidi ornamenti: ti lasceranno scoperta e nuda. <sup id="toc_353">40</sup>Poi ecciteranno contro di te la folla, ti lapideranno e ti trafiggeranno con la spada. <sup id="toc_354">41</sup>Incendieranno le tue case e sarà fatta giustizia di te sotto gli occhi di numerose donne: ti farò smettere di prostituirti e non distribuirai più doni. <sup id="toc_355">42</sup>Quando avrò saziato il mio sdegno su di te, la mia gelosia si allontanerà da te; mi calmerò e non mi adirerò più. <sup id="toc_356">43</sup>Per il fatto che tu non ti sei ricordata del tempo della tua giovinezza e mi hai provocato all’ira con tutte queste cose, ecco anch’io farò ricadere sul tuo capo le tue azioni, parola del Signore Dio; non accumulerai altre scelleratezze oltre tutti gli altri tuoi abomini.</p>
  <p><sup id="toc_357">44</sup>Ecco, ogni esperto di proverbi dovrà dire questo proverbio a tuo riguardo: Quale la madre, tale la figlia. <sup id="toc_358">45</sup>Tu sei la degna figlia di tua madre, che ha abbandonato il marito e i suoi figli: tu sei sorella delle tue sorelle, che hanno abbandonato il marito e i loro figli. Vostra madre era una Hittita e vostro padre un Amorreo. <sup id="toc_359">46</sup>Tua sorella maggiore è Samaria, che con le sue figlie abita alla tua sinistra; tua sorella più piccola è Sòdoma, che con le sue figlie abita alla tua destra. <sup id="toc_360">47</sup>Tu non soltanto hai seguito la loro condotta e agito secondo i loro costumi abominevoli, ma come se ciò fosse stato troppo poco, ti sei comportata peggio di loro in tutta la tua condotta. <sup id="toc_361">48</sup>Per la mia vita – dice il Signore Dio – tua sorella Sòdoma e le sue figlie non fecero quanto hai fatto tu e le tue figlie! <sup id="toc_362">49</sup>Ecco, questa fu l’iniquità di tua sorella Sòdoma: essa e le sue figlie avevano superbia, ingordigia, ozio indolente, ma non stesero la mano al povero e all’indigente: <sup id="toc_363">50</sup>insuperbirono e commisero ciò che è abominevole dinanzi a me: io le vidi e le eliminai. <sup id="toc_364">51</sup>Samaria non ha peccato la metà di quanto hai peccato tu. Tu hai moltiplicato le tue nefandezze più di loro, le tue sorelle, tanto da farle apparire giuste, con tutte le nefandezze che hai commesse.</p>
  <p><sup id="toc_365">52</sup>Devi portare anche tu la tua umiliazione, tu che hai giustificato le tue sorelle. Per i tuoi peccati che superano i loro esse sono più giuste di te: anche tu dunque devi essere svergognata e portare la tua umiliazione, perché hai giustificato le tue sorelle. <sup id="toc_366">53</sup>Ma io cambierò le loro sorti: cambierò le sorti di Sòdoma e delle città dipendenti, cambierò le sorti di Samaria e delle città dipendenti; anche le tue sorti muterò in mezzo a loro, <sup id="toc_367">54</sup>perché tu porti la tua umiliazione e tu senta vergogna di quanto hai fatto per consolarle. <sup id="toc_368">55</sup>Tua sorella Sòdoma e le città dipendenti torneranno al loro stato di prima; Samaria e le città dipendenti torneranno al loro stato di prima e anche tu e le città dipendenti tornerete allo stato di prima. <sup id="toc_369">56</sup>Eppure tua sorella Sòdoma non era forse sulla tua bocca al tempo del tuo orgoglio, <sup id="toc_370">57</sup>prima che fosse scoperta la tua malvagità? Perché ora tu sei disprezzata dalle figlie di Aram e da tutte le figlie dei Filistei che sono intorno a te, le quali ti dileggiano da ogni parte? <sup id="toc_371">58</sup>Tu stai scontando la tua scelleratezza e i tuoi abomini. Parola del Signore. <sup id="toc_372">59</sup>Poiché, dice il Signore Dio: Io ho ricambiato a te quello che hai fatto tu, che hai disprezzato il giuramento e violato l’alleanza. <sup id="toc_373">60</sup>Anch’io mi ricorderò dell’alleanza conclusa con te al tempo della tua giovinezza e stabilirò con te un’alleanza eterna. <sup id="toc_374">61</sup>Allora ti ricorderai della tua condotta e ne sarai confusa, quando riceverai le tue sorelle maggiori insieme a quelle più piccole e io le darò a te per figlie, ma non in forza della tua alleanza; <sup id="toc_375">62</sup>io ratificherò la mia alleanza con te e tu saprai che io sono il Signore, <sup id="toc_376">63</sup>perché te ne ricordi e ti vergogni e, nella tua confusione, tu non apra più bocca, quando ti avrò perdonato quello che hai fatto. Parola del Signore Dio”.</p>
  <h3 id="toc_377">17</h3>
  <p><sup id="toc_378">1</sup>Mi fu rivolta ancora questa parola del Signore: <sup id="toc_379">2</sup>“Figlio dell’uomo, proponi un enigma e racconta una parabola agli Israeliti. <sup id="toc_380">3</sup>Tu dirai: Dice il Signore Dio:</p>
  <p class="testo_rientrato">Un’aquila grande<br/>
dalle grandi ali<br/>
e dalle lunghe penne,<br/>
folta di piume<br/>
dal colore variopinto,<br/>
venne sul Libano<br/>
e portò via la cima del cedro;<br/> <sup id="toc_381">4</sup>stroncò il ramo più alto<br/>
e lo portò in un paese di mercanti,<br/>
lo depose in una città di negozianti.<br/> <sup id="toc_382">5</sup>Scelse un germoglio del paese<br/>
e lo depose in un campo da seme;<br/>
lungo il corso di grandi acque,<br/>
lo piantò come un salice,<br/> <sup id="toc_383">6</sup>perché germogliasse<br/>
e diventasse una vite estesa,<br/>
poco elevata,<br/>
che verso l’aquila volgesse i rami<br/>
e le radici crescessero sotto di essa.<br/>
Divenne una vite,<br/>
che fece crescere i tralci<br/>
e distese i rami.<br/> <sup id="toc_384">7</sup>Ma c’era un’altra aquila grande,<br/>
larga di ali,<br/>
folta di penne.<br/>
Ed ecco quella vite<br/>
rivolse verso di lei le radici<br/>
e tese verso di lei i suoi tralci,<br/>
perché la irrigasse<br/>
dall’aiuola dove era piantata.<br/> <sup id="toc_385">8</sup>In un campo fertile,<br/>
lungo il corso di grandi acque,<br/>
essa era piantata,<br/>
per metter rami e dar frutto<br/>
e diventare una vite magnifica.<br/> <sup id="toc_386">9</sup>Riferisci loro: Dice il Signore Dio:<br/>
Riuscirà a prosperare?<br/>
O non svellerà forse l’aquila le sue radici<br/>
e vendemmierà il suo frutto<br/>
e seccheranno tutti i tralci che ha messo?<br/>
Non ci vorrà un grande sforzo<br/>
o molta gente<br/>
per svellerla dalle radici.<br/> <sup id="toc_387">10</sup>Ecco, essa è piantata:<br/>
riuscirà a prosperare?<br/>
O non seccherà del tutto<br/>
non appena l’avrà sfiorata il vento d’oriente?<br/>
Proprio nell’aiuola dove è germogliata, seccherà!”.</p>
  <p><sup id="toc_388">11</sup>Mi fu rivolta ancora questa parola del Signore: <sup id="toc_389">12</sup>“Parla dunque a quella genìa di ribelli: Non sapete che cosa significa questo? Di’ ancora: Ecco, il re di Babilonia è giunto a Gerusalemme, ha preso il re e i prìncipi e li ha trasportati con sé in Babilonia. <sup id="toc_390">13</sup>Si è scelto uno di stirpe reale e ha fatto un patto con lui, obbligandolo con giuramento. Ha deportato i potenti del paese, <sup id="toc_391">14</sup>perché il regno fosse debole e non potesse innalzarsi ed egli osservasse e mantenesse l’alleanza con lui. <sup id="toc_392">15</sup>Ma questi gli si è ribellato e ha mandato messaggeri in Egitto, perché gli fossero dati cavalli e molti soldati. Potrà prosperare, potrà scampare chi ha agito così? Chi ha infranto un patto potrà uscirne senza danno? <sup id="toc_393">16</sup>Per la mia vita, dice il Signore Dio, proprio nel paese del re che gli aveva dato il trono, di cui ha disprezzato il giuramento e infranto l’alleanza, presso di lui, morirà, in Babilonia. <sup id="toc_394">17</sup>Il faraone con le sue grandi forze e il suo ingente esercito non gli sarà di valido aiuto in guerra, quando si eleveranno terrapieni e si costruiranno baluardi per distruggere tante vite umane. <sup id="toc_395">18</sup>Ha disprezzato un giuramento, ha infranto un’alleanza: ecco, aveva dato la mano e poi ha agito in tal modo. Non potrà trovare scampo.</p>
  <p><sup id="toc_396">19</sup>Perciò così dice il Signore Dio: Com’è vero ch’io vivo, il mio giuramento che egli ha disprezzato, la mia alleanza che ha infranta li farò ricadere sopra il suo capo. <sup id="toc_397">20</sup>Stenderò su di lui la mia rete e rimarrà preso nel mio laccio. Lo porterò in Babilonia e là lo giudicherò per l’infedeltà commessa contro di me. <sup id="toc_398">21</sup>Tutti i migliori delle sue schiere cadranno di spada e i superstiti saranno dispersi a tutti i venti: così saprete che io, il Signore, ho parlato.</p>
  <p class="testo_rientrato"><sup id="toc_399">22</sup>Dice il Signore Dio:<br/>
Anch’io prenderò dalla cima del cedro,<br/>
dalle punte dei suoi rami coglierò un ramoscello<br/>
e lo pianterò sopra un monte alto, massiccio;<br/> <sup id="toc_400">23</sup>lo pianterò sul monte alto d’Israele.<br/>
Metterà rami e farà frutti<br/>
e diventerà un cedro magnifico.<br/>
Sotto di lui tutti gli uccelli dimoreranno,<br/>
ogni volatile all’ombra dei suoi rami riposerà.<br/> <sup id="toc_401">24</sup>Sapranno tutti gli alberi della foresta<br/>
che io sono il Signore,<br/>
che umilio l’albero alto e innalzo l’albero basso;<br/>
faccio seccare l’albero verde e germogliare l’albero secco.<br/>
Io, il Signore, ho parlato e lo farò”.</p>
  <h3 id="toc_402">18</h3>
  <p><sup id="toc_403">1</sup>Mi fu rivolta questa parola del Signore: <sup id="toc_404">2</sup>“Perché andate ripetendo questo proverbio sul paese d’Israele:</p>
  <p class="testo_rientrato">I padri han mangiato l’uva acerba<br/>
e i denti dei figli si sono allegati?</p>
  <p><sup id="toc_405">3</sup>Com’è vero ch’io vivo, dice il Signore Dio, voi non ripeterete più questo proverbio in Israele. <sup id="toc_406">4</sup>Ecco, tutte le vite sono mie: la vita del padre e quella del figlio è mia; chi pecca morirà.</p>
  <p><sup id="toc_407">5</sup>Se uno è giusto e osserva il diritto e la giustizia, <sup id="toc_408">6</sup>se non mangia sulle alture e non alza gli occhi agli idoli della casa d’Israele, se non disonora la moglie del suo prossimo e non si accosta a una donna durante il suo stato di impurità, <sup id="toc_409">7</sup>se non opprime alcuno, restituisce il pegno al debitore, non commette rapina, divide il pane con l’affamato e copre di vesti l’ignudo, <sup id="toc_410">8</sup>se non presta a usura e non esige interesse, desiste dall’iniquità e pronunzia retto giudizio fra un uomo e un altro, <sup id="toc_411">9</sup>se cammina nei miei decreti e osserva le mie leggi agendo con fedeltà, egli è giusto ed egli vivrà, parola del Signore Dio. <sup id="toc_412">10</sup>Ma se uno ha generato un figlio violento e sanguinario che commette qualcuna di tali azioni, <sup id="toc_413">11</sup>mentre egli non le commette, e questo figlio mangia sulle alture, disonora la donna del prossimo, <sup id="toc_414">12</sup>opprime il povero e l’indigente, commette rapine, non restituisce il pegno, volge gli occhi agli idoli, compie azioni abominevoli, <sup id="toc_415">13</sup>presta a usura ed esige gli interessi, egli non vivrà; poiché ha commesso queste azioni abominevoli, costui morirà e dovrà a se stesso la propria morte. <sup id="toc_416">14</sup>Ma, se uno ha generato un figlio che vedendo tutti i peccati commessi dal padre, sebbene li veda, non li commette, <sup id="toc_417">15</sup>non mangia sulle alture, non volge gli occhi agli idoli di Israele, non disonora la donna del prossimo, <sup id="toc_418">16</sup>non opprime alcuno, non trattiene il pegno, non commette rapina, da’ il pane all’affamato e copre di vesti l’ignudo, <sup id="toc_419">17</sup>desiste dall’iniquità, non presta a usura né a interesse, osserva i miei decreti, cammina secondo le mie leggi, costui non morirà per l’iniquità di suo padre, ma certo vivrà. <sup id="toc_420">18</sup>Suo padre invece, che ha oppresso e derubato il suo prossimo, che non ha agito bene in mezzo al popolo, morirà per la sua iniquità.</p>
  <p><sup id="toc_421">19</sup>Voi dite: Perché il figlio non sconta l’iniquità del padre? Perché il figlio ha agito secondo giustizia e rettitudine, ha osservato tutti i miei comandamenti e li ha messi in pratica, perciò egli vivrà.<br/> <sup id="toc_422">20</sup>Colui che ha peccato e non altri deve morire; il figlio non sconta l’iniquità del padre, né il padre l’iniquità del figlio. Al giusto sarà accreditata la sua giustizia e al malvagio la sua malvagità.</p>
  <p><sup id="toc_423">21</sup>Ma se il malvagio si ritrae da tutti i peccati che ha commessi e osserva tutti i miei decreti e agisce con giustizia e rettitudine, egli vivrà, non morirà. <sup id="toc_424">22</sup>Nessuna delle colpe commesse sarà ricordata, ma vivrà per la giustizia che ha praticata.</p>
  <p><sup id="toc_425">23</sup>Forse che io ho piacere della morte del malvagio – dice il Signore Dio – o non piuttosto che desista dalla sua condotta e viva?</p>
  <p><sup id="toc_426">24</sup>Ma se il giusto si allontana dalla giustizia e commette l’iniquità e agisce secondo tutti gli abomini che l’empio commette, potrà egli vivere? Tutte le opere giuste da lui fatte saranno dimenticate; a causa della prevaricazione in cui è caduto e del peccato che ha commesso, egli morirà.</p>
  <p><sup id="toc_427">25</sup>Voi dite: Non è retto il modo di agire del Signore.</p>
  <p>Ascolta dunque, popolo d’Israele: Non è retta la mia condotta o piuttosto non è retta la vostra? <sup id="toc_428">26</sup>Se il giusto si allontana dalla giustizia per commettere l’iniquità e a causa di questa muore, egli muore appunto per l’iniquità che ha commessa. <sup id="toc_429">27</sup>E se l’ingiusto desiste dall’ingiustizia che ha commessa e agisce con giustizia e rettitudine, egli fa vivere se stesso. <sup id="toc_430">28</sup>Ha riflettuto, si è allontanato da tutte le colpe commesse: egli certo vivrà e non morirà. <sup id="toc_431">29</sup>Eppure gli Israeliti van dicendo: Non è retta la via del Signore. O popolo d’Israele, non sono rette le mie vie o piuttosto non sono rette le vostre?</p>
  <p><sup id="toc_432">30</sup>Perciò, o Israeliti, io giudicherò ognuno di voi secondo la sua condotta. Oracolo del Signore Dio. Convertitevi e desistete da tutte le vostre iniquità, e l’iniquità non sarà più causa della vostra rovina. <sup id="toc_433">31</sup>Liberatevi da tutte le iniquità commesse e formatevi un cuore nuovo e uno spirito nuovo. Perché volete morire, o Israeliti? <sup id="toc_434">32</sup>Io non godo della morte di chi muore. Parola del Signore Dio. Convertitevi e vivrete”.</p>
  <h3 id="toc_435">19</h3>
  <p><sup id="toc_436">1</sup>Intona ora un lamento sui capi d’Israele <sup id="toc_437">2</sup>dicendo:</p>
  <p class="testo_rientrato">“Che cos’era tua madre?<br/>
Una leonessa fra leoni.<br/>
Accovacciata in mezzo ai leoni<br/>
allevava i suoi cuccioli.<br/> <sup id="toc_438">3</sup>Essa innalzò uno dei cuccioli<br/>
che divenne leone,<br/>
imparò a sbranare la preda,<br/>
a divorare gli uomini.<br/> <sup id="toc_439">4</sup>Ma contro di lui le genti fecero lega,<br/>
restò preso nella loro fossa<br/>
e in catene fu condotto in Egitto.<br/> <sup id="toc_440">5</sup>Quando essa vide che era lunga l’attesa<br/>
e delusa la sua speranza,<br/>
prese un altro cucciolo<br/>
e ne fece un leoncino.<br/> <sup id="toc_441">6</sup>Egli se ne andava e veniva fra i leoni,<br/>
divenuto leoncello,<br/>
e imparò a sbranare la preda,<br/>
a divorare gli uomini.<br/> <sup id="toc_442">7</sup>Penetrò nei loro palazzi,<br/>
devastò le loro città.<br/>
Il paese e i suoi abitanti<br/>
sbigottivano al rumore del suo ruggito.<br/> <sup id="toc_443">8</sup>Lo assalirono le genti,<br/>
le contrade all’intorno;<br/>
tesero un laccio contro di lui<br/>
e restò preso nella loro fossa.<br/> <sup id="toc_444">9</sup>Lo chiusero in una gabbia,<br/>
lo condussero in catene al re di Babilonia<br/>
e lo misero in una prigione,<br/>
perché non se ne sentisse la voce sui monti d’Israele.<br/> <sup id="toc_445">10</sup>Tua madre era come una vite<br/>
piantata vicino alle acque.<br/>
Era rigogliosa e frondosa<br/>
per l’abbondanza dell’acqua;<br/> <sup id="toc_446">11</sup>ebbe rami robusti<br/>
buoni per scettri regali;<br/>
il suo fusto si elevò<br/>
in mezzo agli arbusti<br/>
mirabile per la sua altezza<br/>
e per l’abbondanza dei suoi rami.<br/> <sup id="toc_447">12</sup>Ma essa fu sradicata con furore<br/>
e gettata a terra;<br/>
il vento d’oriente la disseccò,<br/>
disseccò i suoi frutti;<br/>
il suo ramo robusto inaridì<br/>
e il fuoco lo divorò.<br/> <sup id="toc_448">13</sup>Ora è trapiantata nel deserto,<br/>
in una terra secca e riarsa;<br/> <sup id="toc_449">14</sup>un fuoco uscì da un suo ramo,<br/>
divorò tralci e frutti<br/>
ed essa non ha più alcun ramo robusto,<br/>
uno scettro per dominare”.<br/>
Questo è un lamento e come lamento è passato nell’uso.</p>
  <h3 id="toc_450">20</h3>
  <p><sup id="toc_451">1</sup>Il dieci del quinto mese, anno settimo, alcuni anziani d’Israele vennero a consultare il Signore e sedettero davanti a me. <sup id="toc_452">2</sup>Mi fu rivolta questa parola del Signore: <sup id="toc_453">3</sup>“Figlio dell’uomo, parla agli anziani d’Israele e di’ loro: Dice il Signore Dio: Venite voi per consultarmi? Com’è vero ch’io vivo, non mi lascerò consultare da voi. Oracolo del Signore Dio. <sup id="toc_454">4</sup>Vuoi giudicarli? Li vuoi giudicare, figlio dell’uomo? Mostra loro gli abomini dei loro padri. <sup id="toc_455">5</sup>Di’ loro: Dice il Signore Dio: Quando io scelsi Israele e alzai la mano e giurai per la stirpe della casa di Giacobbe, apparvi loro nel paese d’Egitto e giurai per loro dicendo: Io, il Signore, sono vostro Dio. <sup id="toc_456">6</sup>Allora alzai la mano e giurai di farli uscire dal paese d’Egitto e condurli in una terra scelta per loro, stillante latte e miele, che è la più bella fra tutte le terre. <sup id="toc_457">7</sup>Dissi loro: Ognuno getti via gli abomini dei propri occhi e non vi contaminate con gl’idoli d’Egitto: sono io il vostro Dio.</p>
  <p><sup id="toc_458">8</sup>Ma essi mi si ribellarono e non mi vollero ascoltare: non gettarono via gli abomini dei propri occhi e non abbandonarono gli idoli d’Egitto. Allora io decisi di riversare sopra di loro il mio furore e di sfogare contro di loro la mia ira, in mezzo al paese d’Egitto. <sup id="toc_459">9</sup>Ma feci diversamente per riguardo al mio nome, perché non fosse profanato agli occhi delle genti in mezzo alle quali si trovavano, poiché avevo dichiarato che li avrei fatti uscire dal paese d’Egitto sotto i loro occhi. <sup id="toc_460">10</sup>Così li feci uscire dall’Egitto e li condussi nel deserto; <sup id="toc_461">11</sup>diedi loro i miei statuti e feci loro conoscere le mie leggi, perché colui che le osserva viva per esse. <sup id="toc_462">12</sup>Diedi loro anche i miei sabati come un segno fra me e loro, perché sapessero che sono io, il Signore, che li santifico.</p>
  <p><sup id="toc_463">13</sup>Ma gli Israeliti si ribellarono contro di me nel deserto: essi non camminarono secondo i miei decreti, disprezzarono le mie leggi, che bisogna osservare perché l’uomo viva, e violarono sempre i miei sabati. Allora io decisi di riversare su di loro il mio sdegno nel deserto e di sterminarli.</p>
  <p><sup id="toc_464">14</sup>Ma agii diversamente per il mio nome, perché non fosse profanato agli occhi delle genti di fronte alle quali io li avevo fatti uscire. <sup id="toc_465">15</sup>Avevo giurato su di loro nel deserto che non li avrei più condotti nella terra che io avevo loro assegnato, terra stillante latte e miele, la più bella fra tutte le terre, <sup id="toc_466">16</sup>perché avevano disprezzato i miei comandamenti, non avevano seguito i miei statuti e avevano profanato i miei sabati, mentre il loro cuore si era attaccato ai loro idoli. <sup id="toc_467">17</sup>Tuttavia il mio occhio ebbe pietà di loro e non li distrussi, non li sterminai tutti nel deserto.</p>
  <p><sup id="toc_468">18</sup>Dissi ai loro figli nel deserto: Non seguite le regole dei vostri padri, non osservate le loro leggi, non vi contaminate con i loro idoli: <sup id="toc_469">19</sup>sono io, il Signore, il vostro Dio. Camminate secondo i miei decreti, osservate le mie leggi e mettetele in pratica. <sup id="toc_470">20</sup>Santificate i miei sabati e siano un segno fra me e voi, perché si sappia che sono io, il Signore vostro Dio.</p>
  <p><sup id="toc_471">21</sup>Ma anche i figli mi si ribellarono, non camminarono secondo i miei decreti, non osservarono e non misero in pratica le mie leggi, che danno la vita a chi le osserva; profanarono i miei sabati. Allora io decisi di riversare il mio sdegno su di loro e di sfogare contro di essi l’ira nel deserto.</p>
  <p><sup id="toc_472">22</sup>Ma ritirai la mano e feci diversamente per riguardo al mio nome, perché non fosse profanato agli occhi delle genti, alla cui presenza io li avevo fatti uscire. <sup id="toc_473">23</sup>E nel deserto giurai loro, alzando la mia mano, che li avrei dispersi fra le genti e disseminati in paesi stranieri, <sup id="toc_474">24</sup>perché non avevano praticato le mie leggi, anzi, avevano disprezzato i miei decreti, profanato i miei sabati e i loro occhi erano sempre rivolti agli idoli dei loro padri.</p>
  <p><sup id="toc_475">25</sup>Allora io diedi loro perfino statuti non buoni e leggi per le quali non potevano vivere. <sup id="toc_476">26</sup>Feci sì che si contaminassero nelle loro offerte facendo passare per il fuoco ogni loro primogenito, per atterrirli, perché riconoscessero che io sono il Signore. <sup id="toc_477">27</sup>Parla dunque agli Israeliti, figlio dell’uomo, e di’ loro: Dice il Signore Dio: Ancora in questo mi offesero i vostri padri agendo con infedeltà verso di me: <sup id="toc_478">28</sup>dopo che io li ebbi introdotti nel paese che, levando la mia mano, avevo giurato di dare loro, essi guardarono ogni colle elevato, ogni albero verde e là fecero i sacrifici e portarono le loro offerte provocatrici: là depositarono i loro profumi soavi e versarono le loro libazioni. <sup id="toc_479">29</sup>Io dissi loro: Che cos’è quest’altura alla quale voi andate? Il nome altura è rimasto fino ai nostri giorni.</p>
  <p><sup id="toc_480">30</sup>Ebbene, di’ agli Israeliti: Così dice il Signore Dio: Vi contaminate secondo il costume dei vostri padri, vi prostituite secondo i loro abomini, <sup id="toc_481">31</sup>vi contaminate con tutti i vostri idoli fino ad oggi, facendo le vostre offerte e facendo passare per il fuoco i vostri figli e io mi dovrei lasciare consultare da voi, uomini d’Israele? Com’è vero ch’io vivo – parola del Signore Dio – non mi lascerò consultare da voi. <sup id="toc_482">32</sup>E ciò che v’immaginate in cuor vostro non avverrà, mentre voi andate dicendo: Saremo come le genti, come le tribù degli altri paesi che prestano culto al legno e alla pietra. <sup id="toc_483">33</sup>Com’è vero ch’io vivo – parola del Signore Dio – io regnerò su di voi con mano forte, con braccio possente e rovesciando la mia ira. <sup id="toc_484">34</sup>Poi vi farò uscire di mezzo ai popoli e vi radunerò da quei territori dove foste dispersi con mano forte, con braccio possente e con la mia ira traboccante <sup id="toc_485">35</sup>e vi condurrò nel deserto dei popoli e lì a faccia a faccia vi giudicherò. <sup id="toc_486">36</sup>Come giudicai i vostri padri nel deserto del paese di Egitto così giudicherò voi, dice il Signore Dio. <sup id="toc_487">37</sup>Vi farò passare sotto il mio bastone e vi condurrò sotto il giogo dell’alleanza. <sup id="toc_488">38</sup>Separerò da voi i ribelli e quelli che si sono staccati da me; li farò uscire dal paese in cui dimorano, ma non entreranno nel paese d’Israele: così saprete che io sono il Signore. <sup id="toc_489">39</sup>A voi, uomini d’Israele, così dice il Signore Dio: Andate, servite pure ognuno i vostri idoli, ma infine mi ascolterete e il mio santo nome non profanerete più con le vostre offerte, con i vostri idoli; <sup id="toc_490">40</sup>poiché sul mio monte santo, sull’alto monte d’Israele – oracolo del Signore Dio – mi servirà tutta la casa d’Israele, tutta riunita in quel paese; là mi saranno graditi e là richiederò le vostre offerte, le primizie dei vostri doni in qualunque forma me li consacrerete. <sup id="toc_491">41</sup>Io vi accetterò come soave profumo, quando vi avrò liberati dai popoli e vi avrò radunati dai paesi nei quali foste dispersi: mi mostrerò santo in voi agli occhi delle genti.</p>
  <p><sup id="toc_492">42</sup>Allora voi saprete che io sono il Signore, quando vi condurrò nel paese d’Israele, nel paese che alzando la mia mano giurai di dare ai vostri padri. <sup id="toc_493">43</sup>Là vi ricorderete della vostra condotta, di tutti i misfatti dei quali vi siete macchiati, e proverete disgusto di voi stessi, per tutte le malvagità che avete commesse. <sup id="toc_494">44</sup>Allora saprete che io sono il Signore, quando agirò con voi per l’onore del mio nome e non secondo la vostra malvagia condotta e i vostri costumi corrotti, uomini d’Israele”. Parola del Signore Dio.</p>
  <h3 id="toc_495">21</h3>
  <p><sup id="toc_496">1</sup>Mi fu rivolta questa parola del Signore: <sup id="toc_497">2</sup>“Figlio dell’uomo, volgi la faccia verso il mezzogiorno, parla alla regione australe e predici contro la selva del mezzogiorno. <sup id="toc_498">3</sup>Dirai alla selva del mezzogiorno: Ascolta la parola del Signore: Dice il Signore Dio: Ecco, io accenderò in te un fuoco che divorerà in te ogni albero verde e ogni albero secco: la fiamma ardente non si spegnerà e ogni sembiante sarà bruciato dal mezzogiorno al settentrione. <sup id="toc_499">4</sup>Ogni vivente vedrà che io, il Signore, l’ho incendiato e non si spegnerà”.</p>
  <p><sup id="toc_500">5</sup>Io dissi: “Ah! Signore Dio, essi vanno dicendo di me: Non è forse costui uno che racconta delle favole?”.</p>
  <p><sup id="toc_501">6</sup>Mi fu rivolta questa parola del Signore: <sup id="toc_502">7</sup>“Figlio dell’uomo, volgi la faccia verso Gerusalemme e parla contro i suoi santuari, predici contro il paese d’Israele. <sup id="toc_503">8</sup>Tu riferirai al paese d’Israele: Così dice il Signore Dio: Eccomi contro di te. Sguainerò la spada e ucciderò in te il giusto e il peccatore. <sup id="toc_504">9</sup>Se ucciderò in te il giusto e il peccatore, significa che la spada sguainata sarà contro ogni carne, dal mezzogiorno al settentrione. <sup id="toc_505">10</sup>Così ogni vivente saprà che io, il Signore, ho sguainato la spada ed essa non rientrerà nel fodero. <sup id="toc_506">11</sup>Tu, figlio dell’uomo, piangi: piangi davanti a loro con il cuore infranto e pieno d’amarezza. <sup id="toc_507">12</sup>Quando ti domanderanno: Perché piangi?, risponderai: Perché è giunta la notizia che il cuore verrà meno, le mani s’indeboliranno, lo spirito sarà costernato, le ginocchia vacilleranno. Ecco è giunta e si compie”. Parola del Signore Dio. <sup id="toc_508">13</sup>Mi fu rivolta questa parola del Signore: <sup id="toc_509">14</sup>“Figlio dell’uomo, profetizza e di’ loro: Così dice il Signore Dio:</p>
  <p class="testo_rientrato">Spada, spada aguzza e affilata,<br/> <sup id="toc_510">15</sup>aguzza per scannare, affilata per lampeggiare!<br/> <sup id="toc_511">16</sup>L’ha fatta affilare perché la si impugni,<br/>
l’ha aguzzata e affilata<br/>
per darla in mano al massacratore!<br/> <sup id="toc_512">17</sup>Grida e lamèntati, o figlio dell’uomo,<br/>
perché essa pesa sul mio popolo,<br/>
su tutti i prìncipi d’Israele:<br/>
essi cadranno di spada insieme con il mio popolo.<br/>
Perciò battiti il fianco,<br/> <sup id="toc_513">18</sup>perché è una prova:<br/>
che cosa accadrebbe se nemmeno un bastone sprezzante ci fosse<br/>
Parola del Signore Dio.<br/> <sup id="toc_514">19</sup>Tu, o figlio dell’uomo,<br/>
predici e batti le mani:<br/>
la spada si raddoppi e si triplichi,<br/>
è la spada dei massacri,<br/>
la grande spada del massacro che li circonda.<br/> <sup id="toc_515">20</sup>Perché i cuori si struggano e si moltiplichino le vittime,<br/>
ho messo ad ogni porta la punta della spada,<br/>
fatta per lampeggiare, affilata per il massacro.<br/> <sup id="toc_516">21</sup>Volgiti a destra, volgiti a sinistra,<br/>
ovunque si diriga la tua lama.<br/> <sup id="toc_517">22</sup>Anch’io batterò le mani e sazierò la mia ira.<br/>
Io, il Signore, ho parlato”.</p>
  <p><sup id="toc_518">23</sup>Mi fu rivolta questa parola del Signore:</p>
  <p><sup id="toc_519">24</sup>“Figlio dell’uomo, traccia due strade per il passaggio della spada del re di Babilonia; proverranno tutte e due dallo stesso paese; tu metti un segnale a capo della strada che conduce nella città. <sup id="toc_520">25</sup>Traccia la strada per cui la spada giunga a Rabbà degli Ammoniti e in Giuda, a Gerusalemme nella città fortificata. <sup id="toc_521">26</sup>Infatti il re di Babilonia è fermo al bivio, all’inizio delle due strade, per interrogare le sorti: agita le frecce, interroga gli dèi domestici, osserva il fegato. <sup id="toc_522">27</sup>Nella sua destra è uscito il responso: Gerusalemme, per porre contro di essa gli arieti, per farle udire l’ordine del massacro, echeggiare grida di guerra, disporre gli arieti contro le sue porte, innalzare terrapieni, costruire trincee.</p>
  <p><sup id="toc_523">28</sup>Ma questo non è che un vano presagio agli occhi di quelli che hanno fatto loro solenni giuramenti. Egli però ricorda loro l’iniquità per cui saranno catturati”. <sup id="toc_524">29</sup>Perciò dice il Signore: “Poiché voi avete fatto ricordare le vostre iniquità, rendendo manifeste le vostre trasgressioni e palesi i vostri peccati in tutto il vostro modo di agire, poiché ve ne vantate, voi resterete presi al laccio. <sup id="toc_525">30</sup>A te, sconsacrato, empio principe d’Israele, di cui è giunto il giorno con il tempo della tua iniquità finale, <sup id="toc_526">31</sup>così dice il Signore Dio: Deponi il turbante e togliti la corona: tutto sarà cambiato: ciò che è basso sarà elevato e ciò che è alto sarà abbassato. <sup id="toc_527">32</sup>In rovina, in rovina, in rovina la ridurrò e non si rialzerà più finché non giunga colui al quale appartiene di diritto e al quale io la darò”.</p>
  <p><sup id="toc_528">33</sup>Tu, figlio dell’uomo, profetizza e annunzia: “Così dice il Signore Dio agli Ammoniti e riguardo ai loro insulti. Di’ dunque: La spada, la spada è sguainata per la strage, è affilata per sterminare, per lampeggiare, <sup id="toc_529">34</sup>mentre tu hai false visioni e ti si predicono sorti bugiarde, la spada sarà messa alla gola degli empi perversi, il cui giorno è venuto, al colmo della loro malvagità.</p>
  <p><sup id="toc_530">35</sup>Rimettila nel fodero. Nel luogo stesso in cui tu fosti creato, nella terra stessa in cui sei nato, io ti giudicherò; <sup id="toc_531">36</sup>rovescerò su di te il mio sdegno, contro di te soffierò nel fuoco della mia ira e ti abbandonerò in mano di uomini violenti, portatori di distruzione. <sup id="toc_532">37</sup>Sarai preda del fuoco, del tuo sangue sarà intrisa la terra, non ti si ricorderà più perché io, il Signore, ho parlato”.</p>
  <h3 id="toc_533">22</h3>
  <p><sup id="toc_534">1</sup>Mi fu rivolta questa parola del Signore: <sup id="toc_535">2</sup>“Tu, figlio dell’uomo, forse non giudicherai, non giudicherai tu la città sanguinaria? Mostrale tutti i suoi abomini. <sup id="toc_536">3</sup>Tu riferirai: Dice il Signore Dio: O città che sparge il sangue in mezzo a se stessa, perché giunga il suo tempo, e fabbrica a suo danno idoli con cui contaminarsi! <sup id="toc_537">4</sup>Per il sangue che hai sparso, ti sei resa colpevole e ti sei contaminata con gli idoli che hai fabbricato: hai affrettato il tuo giorno, sei giunta al termine dei tuoi anni. Ti renderò perciò l’obbrobrio dei popoli e lo scherno di tutta la terra. <sup id="toc_538">5</sup>I vicini e i lontani si faran beffe di te o città infamata e piena di disordini. <sup id="toc_539">6</sup>Ecco in te i prìncipi d’Israele, ognuno secondo il suo potere, intenti a spargere sangue. <sup id="toc_540">7</sup>In te si disprezza il padre e la madre, in te si maltratta il forestiero, in te si opprime l’orfano e la vedova. <sup id="toc_541">8</sup>Hai disprezzato i miei santuari, hai profanato i miei sabati. <sup id="toc_542">9</sup>Vi sono in te calunniatori che versano il sangue. C’è in te chi banchetta sui monti e chi commette scelleratezze. <sup id="toc_543">10</sup>In te si hanno rapporti col proprio padre, in te si giace con la donna in stato di mestruazione. <sup id="toc_544">11</sup>Uno reca oltraggio alla donna del prossimo, l’altro contamina con incesto la nuora, altri viola la sorella, figlia del padre. <sup id="toc_545">12</sup>In te si ricevono doni per spargere il sangue, tu presti a interesse e a usura, spogli con la violenza il tuo prossimo e di me ti dimentichi. Oracolo del Signore Dio.</p>
  <p><sup id="toc_546">13</sup>Ecco, io batto le mani per le frodi che hai commesse e per il sangue che è versato in mezzo a te. <sup id="toc_547">14</sup>Reggerà il tuo cuore e saranno forti le mani per i giorni che io ti preparo? Io, il Signore, l’ho detto e lo farò; <sup id="toc_548">15</sup>ti disperderò fra le nazioni e ti disseminerò in paesi stranieri; ti purificherò della tua immondezza, <sup id="toc_549">16</sup>poi ti riprenderò in eredità davanti alle nazioni e tu saprai che io sono il Signore”.</p>
  <p><sup id="toc_550">17</sup>Mi fu rivolta questa parola del Signore: <sup id="toc_551">18</sup>“Figlio dell’uomo, gli Israeliti si son cambiati in scoria per me; sono tutti rame, stagno, ferro e piombo dentro un crogiuolo: sono scoria di argento. <sup id="toc_552">19</sup>Perciò così dice il Signore: Poiché vi siete tutti cambiati in scoria, io vi radunerò dentro Gerusalemme. <sup id="toc_553">20</sup>Come si mette insieme argento, rame, ferro, piombo, stagno dentro un crogiuolo e si soffia nel fuoco per fonderli, così io, con ira e con sdegno, vi metterò tutti insieme e vi farò fondere; <sup id="toc_554">21</sup>vi radunerò, contro di voi soffierò nel fuoco del mio sdegno e vi fonderò in mezzo alla città. <sup id="toc_555">22</sup>Come si fonde l’argento nel crogiuolo, così sarete fusi in mezzo ad essa: saprete che io, il Signore, ho riversato il mio sdegno contro di voi”.</p>
  <p><sup id="toc_556">23</sup>Mi fu rivolta questa parola del Signore: <sup id="toc_557">24</sup>“Figlio dell’uomo, di’ a Gerusalemme: Tu sei una terra non purificata, non lavata da pioggia in un giorno di tempesta. <sup id="toc_558">25</sup>Dentro di essa i suoi prìncipi, come un leone ruggente che sbrana la preda, divorano la gente, s’impadroniscono di tesori e ricchezze, moltiplicano le vedove in mezzo ad essa. <sup id="toc_559">26</sup>I suoi sacerdoti violano la mia legge, profanano le cose sante. Non fanno distinzione fra il sacro e il profano, non insegnano a distinguere fra puro e impuro, non osservano i miei sabati e io sono disonorato in mezzo a loro. <sup id="toc_560">27</sup>I suoi capi in mezzo ad essa sono come lupi che dilaniano la preda, versano il sangue, fanno perire la gente per turpi guadagni. <sup id="toc_561">28</sup>I suoi profeti hanno come intonacato tutti questi delitti con false visioni e oracoli fallaci e vanno dicendo: Così parla il Signore Dio, mentre invece il Signore non ha parlato. <sup id="toc_562">29</sup>Gli abitanti della campagna commettono violenze e si danno alla rapina, calpestano il povero e il bisognoso, maltrattano il forestiero, contro ogni diritto. <sup id="toc_563">30</sup>Io ho cercato fra loro un uomo che costruisse un muro e si ergesse sulla breccia di fronte a me, per difendere il paese perché io non lo devastassi, ma non l’ho trovato. <sup id="toc_564">31</sup>Io rovescerò su di essi il mio sdegno: li consumerò con il fuoco della mia collera: la loro condotta farò ricadere sulle loro teste”. Oracolo del Signore Dio.</p>
  <h3 id="toc_565">23</h3>
  <p><sup id="toc_566">1</sup>Mi fu rivolta questa parola del Signore: <sup id="toc_567">2</sup>“Figlio dell’uomo, vi erano due donne, figlie della stessa madre, <sup id="toc_568">3</sup>le quali si erano prostituite in Egitto fin dalla loro giovinezza, dove venne profanato il loro petto e oppresso il loro seno verginale. <sup id="toc_569">4</sup>Esse si chiamano Oolà la maggiore e Oolibà la più piccola, sua sorella. L’una e l’altra divennero mie e partorirono figli e figlie. Oolà è Samaria e Oolibà è Gerusalemme. <sup id="toc_570">5</sup>Oolà mentre era mia si dimostrò infedele: arse d’amore per i suoi spasimanti, gli Assiri suoi vicini, <sup id="toc_571">6</sup>vestiti di porpora, prìncipi e governatori, tutti giovani attraenti, cavalieri montati su cavalli. <sup id="toc_572">7</sup>Concesse loro i suoi favori, al fiore degli Assiri, e si contaminò con gli idoli di coloro dei quali si era innamorata. <sup id="toc_573">8</sup>Non rinunciò alle sue relazioni amorose con gli Egiziani, i quali avevano abusato di lei nella sua giovinezza, avevano profanato il suo seno verginale, sfogando su di lei la loro libidine. <sup id="toc_574">9</sup>Per questo l’ho data in mano ai suoi amanti, in mano agli Assiri, dei quali si era innamorata. <sup id="toc_575">10</sup>Essi scoprirono la sua nudità, presero i suoi figli e le sue figlie e la uccisero di spada. Divenne così come un monito fra le donne, per la condanna esemplare che essi avevano eseguita su di lei.</p>
  <p><sup id="toc_576">11</sup>Sua sorella Oolibà la vide e si corruppe più di lei nei suoi amoreggiamenti; con le sue infedeltà superò la sorella. <sup id="toc_577">12</sup>Spasimò per gli Assiri suoi vicini, prìncipi e capi, vestiti di porpora, cavalieri montati su cavalli, tutti giovani attraenti. <sup id="toc_578">13</sup>Io vidi che si era contaminata e che tutt’e due seguivano la stessa via. <sup id="toc_579">14</sup>Ma essa moltiplicò le prostituzioni. Vide uomini effigiati su una parete, figure di Caldei, disegnati con il minio, <sup id="toc_580">15</sup>con cinture ai fianchi, ampi turbanti in capo, dall’aspetto di grandi capi, rappresentanti i figli di Babilonia, originari di Caldea: <sup id="toc_581">16</sup>essa se ne innamorò non appena li vide e inviò loro messaggeri in Caldea. <sup id="toc_582">17</sup>I figli di Babilonia andarono da lei al letto degli amori e la contaminarono con le loro fornicazioni ed essa si contaminò con loro finché ne fu nauseata. <sup id="toc_583">18</sup>Poiché aveva messo in pubblico le sue tresche e scoperto la sua nudità, anch’io mi allontanai da lei come mi ero allontanato dalla sorella. <sup id="toc_584">19</sup>Ma essa continuò a moltiplicare prostituzioni, ricordando il tempo della sua gioventù, quando si prostituiva in Egitto. <sup id="toc_585">20</sup>Arse di libidine per quegli amanti lussuriosi come asini, libidinosi come stalloni, <sup id="toc_586">21</sup>e così rinnovò l’infamia della sua giovinezza, quando in Egitto veniva profanato il suo petto, oppresso il suo seno verginale. <sup id="toc_587">22</sup>Per questo, Oolibà, così dice il Signore Dio: Ecco, io suscito contro di te gli amanti di cui mi sono disgustato e li condurrò contro di te da ogni parte, <sup id="toc_588">23</sup>i figli di Babilonia e di tutti i Caldei, quelli di Pekòd, di Soa e di Koa e con loro tutti gli Assiri, tutti i giovani attraenti, prìncipi e capi, tutti capitani e cavalieri famosi; <sup id="toc_589">24</sup>verranno contro di te dal settentrione con cocchi e carri e con una moltitudine di popolo e si schiereranno contro di te da ogni parte con scudi grandi e piccoli ed elmi. A loro ho rimesso il giudizio e ti giudicheranno secondo le loro leggi. <sup id="toc_590">25</sup>Scatenerò la mia gelosia contro di te e ti tratteranno con furore: ti taglieranno il naso e gli orecchi e i superstiti cadranno di spada; deporteranno i tuoi figli e le tue figlie e ciò che rimarrà di te sarà preda del fuoco. <sup id="toc_591">26</sup>Ti spoglieranno delle tue vesti e s’impadroniranno dei tuoi gioielli. <sup id="toc_592">27</sup>Metterò fine alle tue scelleratezze e alle tue prostituzioni commesse in Egitto: non alzerai più gli occhi verso di loro, non ricorderai più l’Egitto.</p>
  <p><sup id="toc_593">28</sup>Perché così dice il Signore Dio: Ecco, io ti consegno in mano a coloro che tu odii, in mano a coloro di cui sei nauseata. <sup id="toc_594">29</sup>Ti tratteranno con odio e si impadroniranno di tutti i tuoi beni, lasciandoti nuda e scoperta; sarà svelata la turpitudine delle tue scelleratezze, la tua libidine e la tua disonestà. <sup id="toc_595">30</sup>Così sarai trattata perché tu mi hai tradito con le genti, perché ti sei contaminata con i loro idoli. <sup id="toc_596">31</sup>Hai seguito la via di tua sorella, la sua coppa porrò nelle tue mani”.</p>
  <p class="testo_rientrato"><sup id="toc_597">32</sup>Dice il Signore Dio:<br/>
“Berrai la coppa di tua sorella,<br/>
profonda e larga,<br/>
sarai oggetto di derisione e di scherno;<br/>
la coppa sarà di grande capacità.<br/> <sup id="toc_598">33</sup>Tu sarai colma d’ubriachezza e d’affanno,<br/>
coppa di desolazione e di sterminio<br/>
era la coppa di tua sorella Samaria.<br/> <sup id="toc_599">34</sup>Anche tu la berrai, la vuoterai, ne succhierai i cocci,<br/>
ti lacererai il seno,<br/>
poiché io ho parlato”. Parola del Signore.</p>
  <p><sup id="toc_600">35</sup>Perciò dice il Signore Dio: “Poiché tu mi hai dimenticato e mi hai voltato le spalle, sconterai dunque la tua disonestà e le tue dissolutezze!”.</p>
  <p><sup id="toc_601">36</sup>Il Signore mi disse: “Figlio dell’uomo, non giudicherai tu Oolà e Oolibà? Non mostrerai ad esse i loro abomini? <sup id="toc_602">37</sup>Sono state adultere e le loro mani sono lorde di sangue, hanno commesso adulterio con i loro idoli; perfino i figli che mi avevano partorito, li hanno fatti passare per il fuoco in loro pasto. <sup id="toc_603">38</sup>Ancor questo mi hanno fatto: in quello stesso giorno hanno contaminato il mio santuario e profanato i miei sabati; <sup id="toc_604">39</sup>dopo avere immolato i loro figli ai loro idoli, sono venute in quel medesimo giorno al mio santuario per profanarlo: ecco quello che hanno fatto dentro la mia casa!</p>
  <p><sup id="toc_605">40</sup>Si rivolsero anche a uomini di paesi lontani, invitandoli per mezzo di messaggeri, ed essi giunsero. Per loro ti sei lavata, ti sei dipinta gli occhi, ti sei adornata dei tuoi vestiti preziosi, <sup id="toc_606">41</sup>ti sei stesa su un magnifico divano davanti ad una tavola imbandita, su cui hai posto il mio olio, i miei profumi. <sup id="toc_607">42</sup>Si udiva lo strepito di una moltitudine festante di uomini venuti dal deserto, i quali avevano messo braccialetti ai polsi e una corona di gloria sul loro capo. <sup id="toc_608">43</sup>Io pensavo di costei, abituata agli adultéri: Ora costoro si faranno complici delle sue prostituzioni. <sup id="toc_609">44</sup>Infatti entrarono da lei, come si entra da una prostituta: così entrarono da Oolà e da Oolibà, donne di malaffare. <sup id="toc_610">45</sup>Ma uomini retti le giudicheranno come si giudicano le adultere e le assassine. Le loro mani sono lorde di sangue”.</p>
  <p><sup id="toc_611">46</sup>Dice infatti il Signore Dio: “Si farà venire contro di loro una folla ed esse saranno abbandonate alle malversazioni e al saccheggio. <sup id="toc_612">47</sup>La folla le lapiderà e le farà a pezzi con le spade; ne ucciderà i figli e le figlie e darà alle fiamme le case. <sup id="toc_613">48</sup>Eliminerò così un’infamia dalla terra e tutte le donne impareranno a non commettere infamie simili. <sup id="toc_614">49</sup>Faranno ricadere la vostra infamia su di voi e sconterete i vostri peccati di idolatria: saprete così che io sono il Signore Dio”.</p>
  <h3 id="toc_615">24</h3>
  <p><sup id="toc_616">1</sup>Il dieci del decimo mese, dell’anno nono, mi fu rivolta questa parola del Signore: <sup id="toc_617">2</sup>“Figlio dell’uomo, metti per iscritto la data di oggi, di questo giorno, perché proprio oggi il re di Babilonia punta contro Gerusalemme. <sup id="toc_618">3</sup>Proponi una parabola a questa genìa di ribelli dicendo loro: Così dice il Signore Dio:</p>
  <p class="testo_rientrato">Metti su la pentola,<br/>
mettila e versavi acqua.<br/> <sup id="toc_619">4</sup>Mettici dentro i pezzi di carne,<br/>
tutti i pezzi buoni, la coscia e la spalla,<br/>
e riempila di ossi scelti;<br/> <sup id="toc_620">5</sup>prendi il meglio del gregge.<br/>
Mettici sotto la legna e falla bollire molto,<br/>
sì che si cuociano dentro anche gli ossi.<br/> <sup id="toc_621">6</sup>Poiché dice il Signore Dio:<br/>
Guai alla città sanguinaria,<br/>
alla pentola arrugginita,<br/>
da cui non si stacca la ruggine!<br/>
Vuotala pezzo per pezzo, senza fare le parti,<br/> <sup id="toc_622">7</sup>poiché il suo sangue è dentro,<br/>
lo ha versato sulla nuda roccia,<br/>
non l’ha sparso in terra per ricoprirlo di polvere.<br/> <sup id="toc_623">8</sup>Per provocare la mia collera,<br/>
per farne vendetta,<br/>
ha posto il suo sangue<br/>
sulla nuda roccia, senza ricoprirlo.<br/> <sup id="toc_624">9</sup>Perciò dice il Signore Dio:<br/>
Guai alla città sanguinaria!<br/>
Anch’io farò grande il rogo.<br/> <sup id="toc_625">10</sup>Ammassa la legna,<br/>
fa’ divampare il fuoco,<br/>
fa’ consumare la carne,<br/>
riducila in poltiglia<br/>
e le ossa siano riarse.<br/> <sup id="toc_626">11</sup>Vuota la pentola sulla brace,<br/>
perché si riscaldi<br/>
e il rame si arroventi;<br/>
si distrugga la sozzura che c’è dentro<br/>
e si consumi la sua ruggine.<br/> <sup id="toc_627">12</sup>Quanta fatica!<br/>
Ma l’abbondante sua ruggine non si stacca,<br/>
non scompare da essa neppure con il fuoco.</p>
  <p><sup id="toc_628">13</sup>La tua immondezza è esecrabile: ho cercato di purificarti, ma tu non ti sei lasciata purificare. Perciò dalla tua immondezza non sarai purificata finché non avrò sfogato su di te la mia collera. <sup id="toc_629">14</sup>Io, il Signore, ho parlato! Questo avverrà, lo compirò senza revoca; non avrò né pietà, né compassione. Ti giudicherò secondo la tua condotta e i tuoi misfatti”. Oracolo del Signore Dio.</p>
  <p><sup id="toc_630">15</sup>Mi fu rivolta questa parola del Signore: <sup id="toc_631">16</sup>“Figlio dell’uomo ecco, io ti tolgo all’improvviso colei che è la delizia dei tuoi occhi: ma tu non fare il lamento, non piangere, non versare una lacrima. <sup id="toc_632">17</sup>Sospira in silenzio e non fare il lutto dei morti: avvolgiti il capo con il turbante, mettiti i sandali ai piedi, non ti velare fino alla bocca, non mangiare il pane del lutto”.</p>
  <p><sup id="toc_633">18</sup>La mattina avevo parlato al popolo e la sera mia moglie morì. La mattina dopo feci come mi era stato comandato <sup id="toc_634">19</sup>e la gente mi domandava: “Non vuoi spiegarci che cosa significa quello che tu fai?”. <sup id="toc_635">20</sup>Io risposi: “Il Signore mi ha parlato: <sup id="toc_636">21</sup>Annunzia agli Israeliti: Così dice il Signore Dio: Ecco, io faccio profanare il mio santuario, orgoglio della vostra forza, delizia dei vostri occhi e amore delle vostre anime. I figli e le figlie che avete lasciato cadranno di spada. <sup id="toc_637">22</sup>Voi farete come ho fatto io: non vi velerete fino alla bocca, non mangerete il pane del lutto. <sup id="toc_638">23</sup>Avrete i vostri turbanti in capo e i sandali ai piedi: non farete il lamento e non piangerete: ma vi consumerete per le vostre iniquità e gemerete l’uno con l’altro. <sup id="toc_639">24</sup>Ezechiele sarà per voi un segno: quando ciò avverrà, voi farete in tutto come ha fatto lui e saprete che io sono il Signore. <sup id="toc_640">25</sup>Tu, figlio dell’uomo, il giorno in cui toglierò loro la loro fortezza, la gioia della loro gloria, l’amore dei loro occhi, la brama delle loro anime, i loro figli e le loro figlie, <sup id="toc_641">26</sup>allora verrà a te un profugo per dartene notizia. <sup id="toc_642">27</sup>In quel giorno la tua bocca si aprirà per parlare con il profugo, parlerai e non sarai più muto e sarai per loro un segno: essi sapranno che io sono il Signore”.</p>
  <h3 id="toc_643">25</h3>
  <p><sup id="toc_644">1</sup>Mi fu rivolta questa parola del Signore: <sup id="toc_645">2</sup>“Figlio dell’uomo, rivolgiti agli Ammoniti e predici contro di loro. <sup id="toc_646">3</sup>Annunzierai agli Ammoniti: Udite la parola del Signore Dio. Dice il Signore Dio: Poiché tu hai esclamato: Ah! Ah! riguardo al mio santuario poiché è stato profanato, riguardo al paese di Israele perché è stato devastato, e riguardo alla casa di Giuda perché condotta in esilio, <sup id="toc_647">4</sup>per questo:</p>
  <p class="testo_rientrato">Ecco, io ti do in mano ai figli d’oriente.<br/>
Metteranno in te i loro accampamenti,<br/>
e in mezzo a te pianteranno le loro tende:<br/>
mangeranno i tuoi frutti e berranno il tuo latte.<br/> <sup id="toc_648">5</sup>Farò di Rabbà una stalla da cammelli<br/>
e delle città di Ammòn un ovile per pecore.<br/>
Allora saprete che io sono il Signore”.<br/> <sup id="toc_649">6</sup>Perché dice il Signore Dio:<br/>
“Siccome hai battuto le mani,<br/>
hai pestato i piedi in terra e hai gioito in cuor tuo<br/>
con pieno disprezzo per il paese d’Israele,<br/> <sup id="toc_650">7</sup>per questo, eccomi:<br/>
Io stendo la mano su di te<br/>
e ti darò in preda alle genti;<br/>
ti sterminerò dai popoli<br/>
e ti cancellerò dal numero delle nazioni.<br/>
Ti annienterò e allora saprai che io sono il Signore”.</p>
  <p class="testo_rientrato"><sup id="toc_651">8</sup>Dice il Signore Dio:<br/>
“Poiché Moab e Seir hanno detto:<br/>
Ecco, la casa di Giuda è come tutti gli altri popoli,<br/> <sup id="toc_652">9</sup>ebbene, io apro il fianco di Moab,<br/>
in tutto il suo territorio anniento le sue città,<br/>
decoro del paese,<br/>
Bet-Iesimòt, Baal-Meòn, Kiriatàim,<br/> <sup id="toc_653">10</sup>e le do in possesso ai figli d’oriente,<br/>
come diedi loro gli Ammoniti,<br/>
perché non siano più ricordati fra i popoli.<br/> <sup id="toc_654">11</sup>Così farò giustizia di Moab<br/>
e sapranno che io sono il Signore”.</p>
  <p><sup id="toc_655">12</sup>Dice il Signore Dio: “Poiché Edom ha sfogato crudelmente la sua vendetta contro la casa di Giuda e s’è reso colpevole vendicandosi su di essa, <sup id="toc_656">13</sup>per questo, così dice il Signore Dio:</p>
  <p class="testo_rientrato">Anch’io stenderò la mano su Edom,<br/>
sterminerò in esso uomini e bestie<br/>
e lo ridurrò a un deserto.<br/>
Da Teman fino a Dedan cadranno di spada.<br/> <sup id="toc_657">14</sup>La mia vendetta su Edom la compirò<br/>
per mezzo del mio popolo, Israele,<br/>
che tratterà Edom secondo la mia ira e il mio sdegno.<br/>
Si conoscerà così la mia vendetta”.<br/>
Oracolo del Signore Dio.</p>
  <p><sup id="toc_658">15</sup>Dice il Signore Dio: “Poiché i Filistei si son vendicati con animo pieno di odio e si son dati a sterminare, mossi da antico rancore, <sup id="toc_659">16</sup>per questo, così dice il Signore Dio:</p>
  <p class="testo_rientrato">Ecco, io stendo la mano sui Filistei,<br/>
sterminerò i Cretei e annienterò<br/>
il resto degli abitanti sul mare.<br/> <sup id="toc_660">17</sup>Farò su di loro terribili vendette,<br/>
castighi furiosi,<br/>
e sapranno che io sono il Signore,<br/>
quando eseguirò su di loro la vendetta”.</p>
  <h3 id="toc_661">26</h3>
  <p><sup id="toc_662">1</sup>Il primo giorno del mese, dell’anno undecimo, mi fu rivolta questa parola del Signore:</p>
  <p class="testo_rientrato"><sup id="toc_663">2</sup>“Figlio dell’uomo, poiché Tiro ha detto di Gerusalemme:<br/>
Ah, Ah! eccola infranta la porta delle nazioni;<br/>
verso di me essa si volge, la sua ricchezza è devastata.<br/> <sup id="toc_664">3</sup>Ebbene, così dice il Signore Dio:<br/>
Eccomi contro di te, Tiro.<br/>
Manderò contro di te molti popoli,<br/>
come il mare solleva le onde,<br/> <sup id="toc_665">4</sup>e distruggeranno le mura di Tiro,<br/>
e demoliranno le sue torri:<br/>
spazzerò via da essa anche la polvere<br/>
e la ridurrò a un arido scoglio.<br/> <sup id="toc_666">5</sup>Essa diverrà, in mezzo al mare,<br/>
un luogo dove stendere le reti,<br/>
poiché io ho parlato – oracolo del Signore.<br/>
Essa sarà data in preda ai popoli<br/> <sup id="toc_667">6</sup>e le sue figlie in piena campagna<br/>
saranno uccise di spada;<br/>
allora sapranno che io sono il Signore.<br/> <sup id="toc_668">7</sup>Perché dice il Signore Dio:<br/>
Io mando da settentrione contro Tiro<br/>
Nabucodònosor re di Babilonia, il re dei re,<br/>
con cavalli, carri e cavalieri<br/>
e una folla, un popolo immenso.<br/> <sup id="toc_669">8</sup>Le tue figlie, in terra ferma, ucciderà di spada,<br/>
contro di te costruirà bastioni, alzerà terrapieni,<br/>
disporrà un tetto di scudi.<br/> <sup id="toc_670">9</sup>Con gli arieti colpirà le tue mura,<br/>
demolirà le tue torri con i suoi ordigni.<br/> <sup id="toc_671">10</sup>La moltitudine dei suoi cavalli sarà tale<br/>
che ti coprirà con la sua polvere,<br/>
per lo strepito dei cavalieri, delle ruote e dei carri<br/>
tremeranno le tue mura,<br/>
quando entrerà dalle tue porte<br/>
come si entra in una città espugnata.<br/> <sup id="toc_672">11</sup>Con gli zoccoli dei suoi cavalli<br/>
calpesterà tutte le tue strade,<br/>
passerà il tuo popolo a fil di spada,<br/>
abbatterà le tue colonne protettrici.<br/> <sup id="toc_673">12</sup>Saccheggeranno le tue ricchezze,<br/>
faran bottino delle tue mercanzie.<br/>
Abbatteranno le tue mura,<br/>
demoliranno i tuoi splendidi palazzi:<br/>
getteranno in mezzo al mare<br/>
le tue pietre, i tuoi legnami e la tua polvere.<br/> <sup id="toc_674">13</sup>Farò cessare lo strepito delle tue canzoni<br/>
e non si udrà più il suono delle tue cetre.<br/> <sup id="toc_675">14</sup>Ti renderò simile a un arido scoglio,<br/>
a un luogo dove stendere le reti;<br/>
tu non sarai più ricostruita,<br/>
poiché io, il Signore, ho parlato”.<br/>
Oracolo del Signore Dio.</p>
  <p><sup id="toc_676">15</sup>Così dice a Tiro il Signore Dio: “Al fragore della tua caduta, al gemito dei feriti, quando la strage infierirà in mezzo a te, le isole forse non tremeranno? <sup id="toc_677">16</sup>Tutti i prìncipi del mare scenderanno dai loro troni, deporranno i loro manti, si spoglieranno delle vesti ricamate, si vestiranno a lutto e seduti per terra tremeranno ad ogni istante, spaventati per te.</p>
  <p><sup id="toc_678">17</sup>Su di te alzeranno un lamento e diranno:</p>
  <p class="testo_rientrato">Perché sei scomparsa dai mari, città famosa,<br/>
potente sui mari?<br/>
Essa e i suoi abitanti,<br/>
che incutevano terrore<br/>
su tutta la terraferma.<br/> <sup id="toc_679">18</sup>Ora le isole tremano,<br/>
nel giorno della tua caduta,<br/>
le isole del mare sono spaventate per la tua fine”.</p>
  <p><sup id="toc_680">19</sup>Poiché dice il Signore Dio: “Quando avrò fatto di te una città deserta, come sono le città disabitate, e avrò fatto salire su di te l’abisso e le grandi acque ti avranno ricoperto, <sup id="toc_681">20</sup>allora ti farò scendere nella fossa, verso le generazioni del passato, e ti farò abitare nelle regioni sotterranee, in luoghi desolati da secoli, con quelli che sono scesi nella fossa, perché tu non sia più abitata: allora io darò splendore alla terra dei viventi.</p>
  <p><sup id="toc_682">21</sup>Ti renderò oggetto di spavento e più non sarai, ti si cercherà ma né ora né mai sarai ritrovata”. Oracolo del Signore Dio.</p>
  <h3 id="toc_683">27</h3>
  <p><sup id="toc_684">1</sup>Mi fu rivolta questa parola del Signore: <sup id="toc_685">2</sup>“Orsù, figlio dell’uomo, intona un lamento su Tiro. <sup id="toc_686">3</sup>Di’ a Tiro, alla città situata all’approdo del mare, che commercia con i popoli e con le molte isole:</p>
  <p class="testo_rientrato">Così dice il Signore Dio:<br/>
Tiro, tu dicevi: Io sono una nave di perfetta bellezza.<br/> <sup id="toc_687">4</sup>In mezzo ai mari è il tuo dominio.<br/>
I tuoi costruttori ti hanno reso bellissima:<br/> <sup id="toc_688">5</sup>con cipressi del Senìr<br/>
hanno costruito tutte le tue fiancate,<br/>
hanno preso il cedro del Libano<br/>
per farti l’albero maestro;<br/> <sup id="toc_689">6</sup>i tuoi remi li hanno fatti con le querce di Basan;<br/>
il ponte te lo hanno fatto d’avorio,<br/>
intarsiato nel bòssolo delle isole di Chittim.<br/> <sup id="toc_690">7</sup>Di lino ricamato d’Egitto<br/>
era la tua vela che ti servisse d’insegna;<br/>
di giacinto scarlatto delle isole di Elisà<br/>
era il tuo padiglione.<br/> <sup id="toc_691">8</sup>Gli abitanti di Sidòne e d’Arvad erano i tuoi rematori,<br/>
gli esperti di Semer erano in te, come tuoi piloti.<br/> <sup id="toc_692">9</sup>Gli anziani di Biblos e i suoi esperti erano in te<br/>
per riparare le tue falle.<br/>
Tutte le navi del mare e i loro marinai<br/>
erano in te per scambiare merci.<br/> <sup id="toc_693">10</sup>Guerrieri di Persia, di Lud e di Put<br/>
erano nelle tue schiere,<br/>
appendevano in te lo scudo e l’elmo,<br/>
ti davano splendore.<br/> <sup id="toc_694">11</sup>I figli di Arvad e il loro esercito<br/>
erano intorno alle tue mura<br/>
vigilando sui tuoi bastioni,<br/>
tutti appendevano intorno alle tue mura gli scudi,<br/>
coronando la tua bellezza.</p>
  <p><sup id="toc_695">12</sup>Tarsìs commerciava con te, per le tue ricchezze d’ogni specie, scambiando le tue merci con argento, ferro, stagno e piombo. <sup id="toc_696">13</sup>Anche la Grecia, Tubal e Mesech commerciavano con te e scambiavan le tue merci con schiavi e oggetti di bronzo. <sup id="toc_697">14</sup>Quelli di Togarmà ti fornivano in cambio cavalli da tiro, da corsa e muli. <sup id="toc_698">15</sup>Gli abitanti di Dedan trafficavano con te; il commercio delle molte isole era nelle tue mani: ti davano in pagamento corni d’avorio ed ebano. <sup id="toc_699">16</sup>Aram commerciava con te per la moltitudine dei tuoi prodotti e pagava le tue merci con pietre preziose, porpora, ricami, bisso, coralli e rubini. <sup id="toc_700">17</sup>Con te commerciavano Giuda e il paese d’Israele. Ti davano in cambio grano di Minnìt, profumo, miele, olio e balsamo. <sup id="toc_701">18</sup>Damasco trafficava con te per i tuoi numerosi prodotti, per i tuoi beni di ogni specie scambiando vino di Chelbòn e lana di Zacar. <sup id="toc_702">19</sup>Vedàn e Iavàn da Uzàl ti rifornivano ferro lavorato, cassia e canna aromatica in cambio dei tuoi prodotti. <sup id="toc_703">20</sup>Dedan trafficava con te in coperte di cavalli. <sup id="toc_704">21</sup>L’Arabia e tutti i prìncipi di Kedàr mercanteggiavano con te: trafficavano con te agnelli, montoni e capri. <sup id="toc_705">22</sup>I mercanti di Saba e di Raemà trafficavano con te, scambiando le tue merci con i più squisiti aromi, con ogni sorta di pietre preziose e con oro.</p>
  <p><sup id="toc_706">23</sup>Carran, Cannè, Eden, i mercanti di Saba, Assur, Kilmàd commerciavano con te. <sup id="toc_707">24</sup>Scambiavano con te vesti di lusso, mantelli di porpora e di broccato, tappeti tessuti a vari colori, funi ritorte e robuste, sul tuo mercato. <sup id="toc_708">25</sup>Le navi di Tarsìs viaggiavano, portando le tue mercanzie.</p>
  <p class="testo_rientrato">Così divenisti ricca e gloriosa<br/>
in mezzo ai mari.<br/> <sup id="toc_709">26</sup>In alto mare ti condussero i tuoi rematori,<br/>
ma il vento d’oriente ti ha travolto<br/>
in mezzo ai mari.<br/> <sup id="toc_710">27</sup>Le tue ricchezze, i tuoi beni e il tuo traffico,<br/>
i tuoi marinai e i tuoi piloti,<br/>
i riparatori delle tue avarie<br/>
i trafficanti delle tue merci,<br/>
tutti i guerrieri che sono in te<br/>
e tutta la turba che è in mezzo a te<br/>
piomberanno nel fondo dei mari,<br/>
il giorno della tua caduta.<br/> <sup id="toc_711">28</sup>All’udire il grido dei tuoi nocchieri<br/>
tremeranno le spiagge.<br/> <sup id="toc_712">29</sup>Scenderanno dalle loro navi<br/>
quanti maneggiano il remo:<br/>
i marinai, e tutti i piloti del mare<br/>
resteranno a terra.<br/> <sup id="toc_713">30</sup>Faranno sentire il lamento su di te<br/>
e grideranno amaramente,<br/>
si getteranno sulla testa la polvere,<br/>
si rotoleranno nella cenere;<br/> <sup id="toc_714">31</sup>si raderanno i capelli per te<br/>
e vestiranno di sacco;<br/>
per te piangeranno nell’amarezza dell’anima<br/>
con amaro cordoglio.<br/> <sup id="toc_715">32</sup>Nel loro pianto intoneranno su di te un lamento,<br/>
su di te comporranno elegie:<br/>
Chi era come Tiro, ora distrutta in mezzo al mare?<br/> <sup id="toc_716">33</sup>Quando dai mari uscivano le tue mercanzie,<br/>
saziavi tanti popoli;<br/>
con l’abbondanza delle tue ricchezze<br/>
e del tuo commercio<br/>
arricchivi i re della terra.<br/> <sup id="toc_717">34</sup>Ora tu giaci travolta dai flutti<br/>
nelle profondità delle acque:<br/>
il tuo carico e tutto il tuo equipaggio<br/>
sono affondati con te.<br/> <sup id="toc_718">35</sup>Tutti gli abitanti delle isole<br/>
sono rimasti spaventati per te<br/>
e i loro re, colpiti dal terrore,<br/>
hanno il viso sconvolto.<br/> <sup id="toc_719">36</sup>I mercanti dei popoli fischiano su di te,<br/>
tu sei divenuta oggetto di spavento,<br/>
finita per sempre”.</p>
  <h3 id="toc_720">28</h3>
  <p><sup id="toc_721">1</sup>Mi fu rivolta questa parola del Signore: <sup id="toc_722">2</sup>“Figlio dell’uomo, parla al principe di Tiro: Dice il Signore Dio:</p>
  <p class="testo_rientrato">Poiché il tuo cuore si è insuperbito e hai detto:<br/>
Io sono un dio,<br/>
siedo su un seggio divino in mezzo ai mari,<br/>
mentre tu sei un uomo e non un dio,<br/>
hai uguagliato la tua mente a quella di Dio,<br/> <sup id="toc_723">3</sup>ecco, tu sei più saggio di Daniele,<br/>
nessun segreto ti è nascosto.<br/> <sup id="toc_724">4</sup>Con la tua saggezza e il tuo accorgimento<br/>
hai creato la tua potenza<br/>
e ammassato oro e argento nei tuoi scrigni;<br/> <sup id="toc_725">5</sup>con la tua grande accortezza e i tuoi traffici<br/>
hai accresciuto le tue ricchezze<br/>
e per le tue ricchezze si è inorgoglito il tuo cuore.<br/> <sup id="toc_726">6</sup>Perciò così dice il Signore Dio:<br/>
Poiché hai uguagliato la tua mente a quella di Dio,<br/> <sup id="toc_727">7</sup>ecco, io manderò contro di te<br/>
i più feroci popoli stranieri;<br/>
snuderanno le spade contro la tua bella saggezza,<br/>
profaneranno il tuo splendore.<br/> <sup id="toc_728">8</sup>Ti precipiteranno nella fossa e morirai<br/>
della morte degli uccisi in mezzo ai mari.<br/> <sup id="toc_729">9</sup>Ripeterai ancora: “Io sono un dio”,<br/>
di fronte ai tuo uccisori?<br/>
Ma sei un uomo e non un dio<br/>
in balìa di chi ti uccide.<br/> <sup id="toc_730">10</sup>Della morte dei non circoncisi morirai<br/>
per mano di stranieri, perché io l’ho detto”.<br/>
Oracolo del Signore Dio.</p>
  <p><sup id="toc_731">11</sup>Mi fu rivolta questa parola del Signore: <sup id="toc_732">12</sup>“Figlio dell’uomo, intona un lamento sul principe di Tiro e digli: Così dice il Signore Dio:</p>
  <p class="testo_rientrato">Tu eri un modello di perfezione,<br/>
pieno di sapienza,<br/>
perfetto in bellezza;<br/> <sup id="toc_733">13</sup>in Eden, giardino di Dio,<br/>
tu eri coperto d’ogni pietra preziosa:<br/>
rubini, topazi, diamanti, crisòliti, ònici<br/>
e diaspri, zaffìri, carbonchi e smeraldi;<br/>
e d’oro era il lavoro dei tuoi castoni e delle tue legature,<br/>
preparato nel giorno in cui fosti creato.<br/> <sup id="toc_734">14</sup>Eri come un cherubino ad ali spiegate a difesa;<br/>
io ti posi sul monte santo di Dio<br/>
e camminavi in mezzo a pietre di fuoco.<br/> <sup id="toc_735">15</sup>Perfetto tu eri nella tua condotta,<br/>
da quando sei stato creato,<br/>
finché fu trovata in te l’iniquità.<br/> <sup id="toc_736">16</sup>Crescendo i tuoi commerci<br/>
ti sei riempito di violenza e di peccati;<br/>
io ti ho scacciato dal monte di Dio<br/>
e ti ho fatto perire, cherubino protettore,<br/>
in mezzo alle pietre di fuoco.<br/> <sup id="toc_737">17</sup>Il tuo cuore si era inorgoglito per la tua bellezza,<br/>
la tua saggezza si era corrotta<br/>
a causa del tuo splendore:<br/>
ti ho gettato a terra<br/>
e ti ho posto davanti ai re che ti vedano.<br/> <sup id="toc_738">18</sup>Con la gravità dei tuoi delitti,<br/>
con la disonestà del tuo commercio<br/>
hai profanato i tuoi santuari;<br/>
perciò in mezzo a te ho fatto sprigionare un fuoco<br/>
per divorarti.<br/>
Ti ho ridotto in cenere sulla terra<br/>
sotto gli occhi di quanti ti guardano.<br/> <sup id="toc_739">19</sup>Quanti fra i popoli ti hanno conosciuto<br/>
sono rimasti attoniti per te,<br/>
sei divenuto oggetto di terrore, finito per sempre”.</p>
  <p><sup id="toc_740">20</sup>Mi fu rivolta questa parola del Signore: <sup id="toc_741">21</sup>“Figlio dell’uomo, volgiti verso Sidòne e profetizza contro di essa: <sup id="toc_742">22</sup>Annunziale: Dice il Signore Dio:</p>
  <p class="testo_rientrato">Eccomi contro di te, Sidòne,<br/>
e mostrerò la mia gloria in mezzo a te.<br/>
Si saprà che io sono il Signore<br/>
quando farò giustizia di te<br/>
e manifesterò la mia santità.<br/> <sup id="toc_743">23</sup>Manderò contro di essa la peste<br/>
e il sangue scorrerà per le sue vie:<br/>
cadranno in essa i trafitti di spada<br/>
e questa da ogni parte graverà;<br/>
e sapranno che io sono il Signore.</p>
  <p><sup id="toc_744">24</sup>Non ci sarà più per gli Israeliti un aculeo pungente, una spina dolorosa tra tutti i suoi vicini che la disprezzano: sapranno che io sono il Signore”.</p>
  <p><sup id="toc_745">25</sup>Così dice il Signore Dio; “Quando avrò radunato gli Israeliti di mezzo ai popoli fra i quali sono dispersi, io manifesterò in essi la mia santità davanti alle genti: abiteranno il paese che diedi al mio servo Giacobbe, <sup id="toc_746">26</sup>vi abiteranno tranquilli, costruiranno case e pianteranno vigne; vi abiteranno tranquilli, quando avrò eseguito i miei giudizi su tutti coloro che intorno li disprezzano: e sapranno che io sono il Signore loro Dio”.</p>
  <h3 id="toc_747">29</h3>
  <p><sup id="toc_748">1</sup>Il dodici del decimo mese, anno decimo, mi fu rivolta questa parola del Signore: <sup id="toc_749">2</sup>“Figlio dell’uomo, rivolgiti contro il faraone re d’Egitto e profetizza contro di lui e contro tutto l’Egitto. <sup id="toc_750">3</sup>Parla dunque dicendo: Così dice il Signore Dio:</p>
  <p class="testo_rientrato">Eccomi contro di te, faraone re d’Egitto;<br/>
grande coccodrillo, sdraiato in mezzo al fiume,<br/>
hai detto: Il fiume è mio, è mia creatura.<br/> <sup id="toc_751">4</sup>Metterò ganci alle tue mascelle<br/>
e farò sì che i pesci dei tuoi fiumi<br/>
ti si attacchino alle squame<br/>
e ti farò uscire dalle tue acque<br/>
insieme con tutti i pesci dei tuoi fiumi<br/>
attaccati alle squame;<br/> <sup id="toc_752">5</sup>getterò nel deserto te<br/>
e tutti i pesci dei tuoi fiumi<br/>
e andrai a cadere in mezzo alla campagna<br/>
e non sarai né raccolto né sepolto:<br/>
ti darò in pasto alle bestie selvatiche<br/>
e agli uccelli del cielo.<br/> <sup id="toc_753">6</sup>Tutti gli abitanti dell’Egitto<br/>
sapranno che io sono il Signore,<br/>
poiché tu sei stato un sostegno di canna<br/>
per gli Israeliti.<br/> <sup id="toc_754">7</sup>Quando questi ti vollero afferrare<br/>
ti rompesti lacerando loro tutta la spalla<br/>
e quando si appoggiarono a te, ti spezzasti<br/>
facendo vacillare loro tutti i fianchi”.</p>
  <p><sup id="toc_755">8</sup>Perciò dice il Signore Dio: “Ecco, io manderò contro di te una spada ed eliminerò da te uomini e bestie. <sup id="toc_756">9</sup>L’Egitto diventerà un luogo desolato e deserto e sapranno che io sono il Signore. Perché egli ha detto: Il fiume è mio, è mia creatura. <sup id="toc_757">10</sup>Ebbene eccomi contro di te e contro il tuo fiume. Io farò dell’Egitto, da Migdòl ad Assuan, fino alla frontiera d’Etiopia, una terra deserta e desolata. <sup id="toc_758">11</sup>Piede d’uomo o d’animale non vi transiterà e rimarrà deserto per quarant’anni. <sup id="toc_759">12</sup>Ridurrò l’Egitto una terra desolata fra le terre assolate e le sue città saranno distrutte, rimarranno una desolazione per quarant’anni e disperderò gli Egiziani fra le genti e li disseminerò fra altre regioni”.</p>
  <p><sup id="toc_760">13</sup>Perché dice il Signore Dio: “Al termine dei quarant’anni io radunerò gli Egiziani dai popoli in mezzo ai quali li avevo dispersi: <sup id="toc_761">14</sup>muterò la loro sorte e li ricondurrò nel paese di Patròs, nella loro terra d’origine, e lì formeranno un piccolo regno; <sup id="toc_762">15</sup>sarà il più modesto fra gli altri regni e non si ergerà più sugli altri popoli: li renderò piccoli e non domineranno più le altre nazioni. <sup id="toc_763">16</sup>Non costituiranno più una speranza per gli Israeliti, anzi ricorderanno loro l’iniquità di quando si rivolgevano ad essi: sapranno allora che io sono il Signore Dio”.</p>
  <p><sup id="toc_764">17</sup>Ora, il primo giorno del primo mese dell’anno ventisettesimo, mi fu rivolta questa parola del Signore: <sup id="toc_765">18</sup>“Figlio dell’uomo, Nabucodònosor re di Babilonia ha fatto compiere al suo esercito una grave impresa contro Tiro: ogni testa è diventata calva e ogni spalla è piagata, ma il re e il suo esercito non hanno ricevuto da Tiro il compenso per l’impresa compiuta contro di essa. <sup id="toc_766">19</sup>Perciò così dice il Signore Dio: Ecco, io consegno a Nabucodònosor re di Babilonia il territorio d’Egitto; porterà via le sue ricchezze, si impadronirà delle sue spoglie, lo saccheggerà; questa sarà la mercede per il suo esercito. <sup id="toc_767">20</sup>Per l’impresa compiuta contro Tiro io gli consegno l’Egitto, poiché l’ha compiuta per me. Oracolo del Signore Dio.</p>
  <p><sup id="toc_768">21</sup>In quel giorno io farò spuntare un potente per la casa d’Israele e a te farò aprire la bocca in mezzo a loro: sapranno che io sono il Signore”.</p>
  <h3 id="toc_769">30</h3>
  <p><sup id="toc_770">1</sup>Mi fu rivolta questa parola del Signore: <sup id="toc_771">2</sup>“Figlio dell’uomo, predici dicendo: Dice il Signore Dio:</p>
  <p class="testo_rientrato">Gemete: Ah, quel giorno!<br/> <sup id="toc_772">3</sup>Perché il giorno è vicino,<br/>
vicino è il giorno del Signore,<br/>
giorno di nubi sarà il giorno delle nazioni.<br/> <sup id="toc_773">4</sup>La spada verrà sull’Egitto<br/>
e ci sarà l’angoscia in Etiopia,<br/>
quando cadranno in Egitto i trafitti,<br/>
le sue ricchezze saranno asportate<br/>
e le sue fondamenta disfatte.<br/> <sup id="toc_774">5</sup>Etiopia, Put e Lud e stranieri d’ogni specie<br/>
e Cub e i figli del paese dell’alleanza<br/>
cadranno con loro di spada. <sup id="toc_775">6</sup>Dice il Signore:<br/>
Cadranno gli alleati dell’Egitto<br/>
e sarà abbattuto l’orgoglio della sua forza:<br/>
da Migdòl fino ad Assuan cadranno di spada.<br/>
Parola del Signore Dio.<br/> <sup id="toc_776">7</sup>Sarà un deserto fra terre devastate<br/>
e le sue città fra città desolate.<br/> <sup id="toc_777">8</sup>Sapranno che io sono il Signore<br/>
quando darò fuoco all’Egitto<br/>
e tutti i suoi sostenitori saranno schiacciati.</p>
  <p><sup id="toc_778">9</sup>In quel giorno partiranno da me messaggeri su navi a spargere il terrore in Etiopia che si crede sicura, e in essa vi sarà spavento nel giorno dell’Egitto, poiché ecco già viene”. <sup id="toc_779">10</sup>Così dice il Signore Dio: “Farò cessare il tumultuare dell’Egitto per mezzo di Nabucodònosor re di Babilonia. <sup id="toc_780">11</sup>Egli e il suo popolo, il più violento dei popoli, saranno inviati a devastare il paese e sguaineranno la loro spada contro l’Egitto e riempiranno il terreno di cadaveri. <sup id="toc_781">12</sup>Farò seccare i fiumi e darò il paese in mano a genti barbare, devasterò il territorio e ciò che contiene, per mezzo di stranieri: io, il Signore, l’ho detto”.</p>
  <p class="testo_rientrato"><sup id="toc_782">13</sup>Dice il Signore Dio: “Distruggerò gli idoli<br/>
e farò sparire gli dèi da Menfi.<br/>
Non ci sarà più principe nel paese d’Egitto,<br/>
vi spanderò il terrore,<br/> <sup id="toc_783">14</sup>devasterò Patròs,<br/>
darò fuoco a Tanis,<br/>
farò giustizia su Tebe.</p>
  <p><sup id="toc_784">15</sup>Scatenerò l’ira su Sin, la roccaforte d’Egitto, sterminerò la moltitudine di Tebe. <sup id="toc_785">16</sup>Metterò a fuoco l’Egitto: Sin si torcerà dal dolore, Tebe sarà squassata, Menfi sarà smantellata dai nemici in pieno giorno. <sup id="toc_786">17</sup>I giovani di Eliòpoli e di Bubàste cadranno di spada e queste città andranno in schiavitù. <sup id="toc_787">18</sup>In Tafni si oscurerà il giorno, quando vi spezzerò i gioghi imposti dall’Egitto e verrà meno in lei l’orgoglio della sua potenza; una nube la coprirà e le sue figlie saranno condotte schiave. <sup id="toc_788">19</sup>Farò giustizia dell’Egitto e si saprà che io sono il Signore”.</p>
  <p><sup id="toc_789">20</sup>Al settimo giorno del primo mese dell’undecimo anno, mi fu rivolta questa parola del Signore: <sup id="toc_790">21</sup>“Figlio dell’uomo, ho spezzato il braccio del faraone re d’Egitto; egli non è stato curato con medicamenti né fasciato con bende per fargli riprender forza e maneggiare la spada”. <sup id="toc_791">22</sup>Perciò dice il Signore Dio: “Eccomi contro il faraone re d’Egitto: gli spezzerò il braccio ancora valido e gli farò cadere la spada di mano. <sup id="toc_792">23</sup>Disperderò gli Egiziani fra le genti e li disperderò in altre regioni. <sup id="toc_793">24</sup>Invece rafforzerò le braccia del re di Babilonia e nella sua mano porrò la mia spada: spezzerò le braccia del faraone che gemerà davanti a lui come geme uno ferito a morte. <sup id="toc_794">25</sup>Fortificherò le braccia del re di Babilonia, mentre le braccia del faraone cadranno. Si saprà che io sono il Signore, quando porrò la mia spada nella mano del re di Babilonia ed egli la stenderà sulla terra d’Egitto. <sup id="toc_795">26</sup>Disperderò gli Egiziani fra le genti e li disperderò in altre regioni: si saprà che io sono il Signore”.</p>
  <h3 id="toc_796">31</h3>
  <p><sup id="toc_797">1</sup>Il primo giorno del terzo mese dell’undecimo anno, mi fu rivolta questa parola del Signore: <sup id="toc_798">2</sup>“Figlio dell’uomo, di’ al faraone re d’Egitto e alla moltitudine dei suoi sudditi:</p>
  <p class="testo_rientrato">A chi credi di essere simile nella tua grandezza?<br/> <sup id="toc_799">3</sup>Ecco, l’Assiria era un cedro del Libano,<br/>
bello di rami e folto di fronde, alto di tronco;<br/>
fra le nubi era la sua cima.<br/> <sup id="toc_800">4</sup>Le acque lo avevano nutrito,<br/>
l’abisso lo aveva fatto innalzare<br/>
inviando i suoi fiumi<br/>
attorno al suolo dov’era piantato<br/>
e mandando i suoi ruscelli<br/>
anche a tutti gli alberi dei campi.<br/> <sup id="toc_801">5</sup>Per questo aveva superato in altezza<br/>
tutti gli alberi dei campi:<br/>
i suoi rami si erano moltiplicati,<br/>
le sue fronde si erano distese<br/>
per l’abbondanza delle acque, durante la sua crescita.<br/> <sup id="toc_802">6</sup>Fra i suoi rami fecero il nido<br/>
tutti gli uccelli del cielo,<br/>
sotto le sue fronde partorirono<br/>
tutte le bestie selvatiche,<br/>
alla sua ombra sedettero<br/>
tutte le grandi nazioni.<br/> <sup id="toc_803">7</sup>Era bello nella sua altezza<br/>
e nell’ampiezza dei suoi rami,<br/>
poiché la sua radice era presso grandi acque.<br/> <sup id="toc_804">8</sup>I cedri non l’uguagliavano<br/>
nel giardino di Dio,<br/>
i cipressi non gli assomigliavano con le loro fronde,<br/>
i platani non erano neppure<br/>
come uno dei suoi rami:<br/>
nessun albero nel giardino di Dio<br/>
lo pareggiava in magnificenza.<br/> <sup id="toc_805">9</sup>Bello lo aveva fatto<br/>
nella moltitudine dei suoi rami,<br/>
perciò lo invidiavano tutti gli alberi dell’Eden<br/>
nel giardino di Dio”.</p>
  <p><sup id="toc_806">10</sup>Perciò dice il Signore Dio: “Poiché si era elevato in altezza e aveva messo la cima fra le nubi e il suo cuore si era inorgoglito per la sua grandezza, <sup id="toc_807">11</sup>io lo diedi in balìa di un principe di popoli; lo rigettai a causa della sua empietà. <sup id="toc_808">12</sup>Popoli stranieri, fra i più barbari, lo tagliarono e lo distesero sui monti. Per ogni valle caddero i suoi rami e su ogni pendice della terra furono spezzate le sue fronde. Tutti i popoli del paese si allontanarono dalla sua ombra e lo abbandonarono.</p>
  <p class="testo_rientrato"><sup id="toc_809">13</sup>Sui suoi resti si posano<br/>
tutti gli uccelli del cielo<br/>
e fra i suoi rami<br/>
ogni bestia selvatica,</p>
  <p><sup id="toc_810">14</sup>perché nessun albero irrigato dalle acque si esalti nella sua altezza ed elevi la cima fra le nubi, né per la propria altezza confidi in sé nessun albero che beve le acque. Poiché</p>
  <p class="testo_rientrato">tutti sono destinati alla morte,<br/>
alla regione sotterranea,<br/>
in mezzo ai figli dell’uomo,<br/>
fra coloro che scendono nella fossa”.</p>
  <p><sup id="toc_811">15</sup>Così dice il Signore Dio: “Quando scese negli inferi io feci far lutto: coprii per lui l’abisso, arrestai i suoi fiumi e le grandi acque si fermarono; per lui feci vestire il Libano a lutto e tutti gli alberi del campo si seccarono per lui. <sup id="toc_812">16</sup>Al rumore della sua caduta feci tremare le nazioni, quando lo feci scendere negli inferi con quelli che scendono nella fossa. Si consolarono nella regione sotterranea tutti gli alberi dell’Eden, la parte più scelta e più bella del Libano, tutti quelli abbeverati dalle acque. <sup id="toc_813">17</sup>Anch’essi con lui erano scesi negli inferi fra i trafitti di spada, quelli che in mezzo alle nazioni erano il suo braccio e dimoravano alla sua ombra.</p>
  <p><sup id="toc_814">18</sup>A chi credi di essere simile per gloria e per grandezza fra gli alberi dell’Eden? Anche tu sarai precipitato insieme con gli alberi dell’Eden nella regione sotterranea; giacerai fra i non circoncisi insieme con i trafitti di spada. Tale sarà il faraone e tutta la sua moltitudine”. Parola del Signore Dio.</p>
  <h3 id="toc_815">32</h3>
  <p><sup id="toc_816">1</sup>Il primo giorno del dodicesimo mese dell’anno decimosecondo, mi fu rivolta questa parola del Signore: <sup id="toc_817">2</sup>“Figlio dell’uomo, intona un lamento sul faraone re d’Egitto dicendo:</p>
  <p class="testo_rientrato">Leone fra le genti eri considerato;<br/>
ma eri come un coccodrillo nelle acque,<br/>
erompevi nei tuoi fiumi<br/>
e agitavi le acque con le tue zampe,<br/>
intorbidandone i corsi”.<br/> <sup id="toc_818">3</sup>Dice il Signore Dio:<br/>
“Tenderò contro di te la mia rete<br/>
con una grande assemblea di popoli<br/>
e ti tireranno su con la mia rete.<br/> <sup id="toc_819">4</sup>Ti getterò sulla terraferma<br/>
e ti abbandonerò al suolo.<br/>
Farò posare su di te tutti gli uccelli del cielo<br/>
e sazierò di te tutte le bestie della terra.<br/> <sup id="toc_820">5</sup>Spargerò per i monti la tua carne<br/>
e riempirò le valli della tua carogna.<br/> <sup id="toc_821">6</sup>Farò bere alla terra il tuo scolo,<br/>
il tuo sangue, fino ai monti,<br/>
e i burroni saranno pieni di te.<br/> <sup id="toc_822">7</sup>Quando cadrai estinto, coprirò il cielo<br/>
e oscurerò le sue stelle,<br/>
velerò il sole di nubi e la luna non brillerà.<br/> <sup id="toc_823">8</sup>Oscurerò tutti gli astri del cielo su di te<br/>
e stenderò sulla tua terra le tenebre.<br/>
Parola del Signore Dio.</p>
  <p><sup id="toc_824">9</sup>Sgomenterò il cuore di molti popoli, quando farò giungere la notizia della tua rovina alle genti, in regioni a te sconosciute. <sup id="toc_825">10</sup>Per te farò stupire molti popoli e tremeranno i loro re a causa tua, quando sguainerò la spada davanti a loro. Ognuno tremerà ad ogni istante per la sua vita, nel giorno della tua rovina”. <sup id="toc_826">11</sup>Poiché dice il Signore Dio: “La spada del re di Babilonia ti raggiungerà.</p>
  <p class="testo_rientrato"><sup id="toc_827">12</sup>Abbatterò la tua moltitudine con la spada dei prodi,<br/>
dei popoli più feroci;<br/>
abbatteranno l’orgoglio dell’Egitto<br/>
e tutta la sua moltitudine sarà sterminata.<br/> <sup id="toc_828">13</sup>Farò perire tutto il suo bestiame<br/>
sulle rive delle grandi acque,<br/>
che non saranno più turbate da piede d’uomo,<br/>
né unghia d’animale le intorbiderà.<br/> <sup id="toc_829">14</sup>Allora farò ritornare tranquille le loro acque<br/>
e farò scorrere i loro canali come olio.<br/>
Parola del Signore Dio.<br/> <sup id="toc_830">15</sup>Quando avrò fatto dell’Egitto una terra desolata,<br/>
tutta priva di quanto contiene,<br/>
quando avrò percosso tutti i suoi abitanti,<br/>
allora si saprà che io sono il Signore.</p>
  <p><sup id="toc_831">16</sup>Questo è un lamento e lo si canterà. Lo canteranno le figlie delle genti, lo canteranno sull’Egitto e su tutta la sua moltitudine”. Oracolo del Signore Dio.</p>
  <p><sup id="toc_832">17</sup>Ai quindici del primo mese, dell’anno decimosecondo, mi fu rivolta questa parola del Signore: <sup id="toc_833">18</sup>“Figlio dell’uomo, intona un canto funebre sugli abitanti dell’Egitto. Falli scendere insieme con le figlie di nazioni potenti, nella regione sotterranea, con quelli che scendono nella fossa.</p>
  <p class="testo_rientrato"><sup id="toc_834">19</sup>Di chi tu sei più bello?<br/>
Scendi e giaci con i non circoncisi.</p>
  <p><sup id="toc_835">20</sup>Cadranno fra gli uccisi di spada; la spada è già consegnata. Colpite a morte l’Egitto e tutta la sua gente. <sup id="toc_836">21</sup>I più potenti eroi si rivolgeranno a lui e ai suoi ausiliari e dagli inferi diranno: Vieni, giaci con i non circoncisi, con i trafitti di spada. <sup id="toc_837">22</sup>Là è Assur e tutta la sua gente, intorno al suo sepolcro, uccisi, tutti trafitti di spada; <sup id="toc_838">23</sup>poiché le loro sepolture sono poste nel fondo della fossa e la sua gente è intorno alla sua tomba: uccisi, tutti, trafitti di spada, essi che seminavano il terrore nella terra dei viventi.</p>
  <p><sup id="toc_839">24</sup>Là è Elam e tutto il suo esercito, intorno al suo sepolcro. Uccisi, tutti, trafitti di spada, scesi non circoncisi nella regione sotterranea, essi che seminavano il terrore nella terra dei viventi. Ora portano la loro ignominia con quelli che scendono nella fossa. <sup id="toc_840">25</sup>In mezzo ai trafitti posero il suo giaciglio e tutta la sua gente intorno al suo sepolcro, tutti non circoncisi, trafitti di spada; perché avevano sparso il terrore nella terra dei viventi, portano la loro ignominia con quelli che scendono nella fossa; sono stati collocati in mezzo ai trafitti di spada.</p>
  <p><sup id="toc_841">26</sup>Là è Mesech, Tubal e tutta la sua gente, intorno al suo sepolcro: tutti non circoncisi, trafitti di spada, perché incutevano il terrore nella terra dei viventi. <sup id="toc_842">27</sup>Non giaceranno al fianco degli eroi caduti da secoli, che scesero negli inferi con le armi di guerra, con le spade disposte sotto il loro capo e con gli scudi sulle loro ossa, perché tali eroi erano un terrore nella terra dei viventi. <sup id="toc_843">28</sup>Così tu giacerai fra i non circoncisi e con i trafitti di spada.</p>
  <p><sup id="toc_844">29</sup>Là è Edom, i suoi re e tutti i suoi prìncipi che, nonostante il loro valore, sono posti con i trafitti di spada: giacciono con i non circoncisi e con quelli che scendono nella fossa. <sup id="toc_845">30</sup>Là sono tutti i prìncipi del settentrione, tutti quelli di Sidòne, che scesero con i trafitti, nonostante il terrore sparso dalla loro potenza; giacciono i non circoncisi con i trafitti di spada e portano la loro ignominia con quelli che scendono nella fossa.</p>
  <p><sup id="toc_846">31</sup>Il faraone li vedrà e si consolerà alla vista di tutta questa moltitudine; il faraone e tutto il suo esercito saranno trafitti di spada. Oracolo del Signore Dio. <sup id="toc_847">32</sup>Perché aveva sparso il terrore nella terra dei viventi, ecco giace in mezzo ai non circoncisi, con i trafitti di spada, egli il faraone e tutta la sua moltitudine”. Parola del Signore Dio.</p>
  <h3 id="toc_848">33</h3>
  <p><sup id="toc_849">1</sup>Mi fu rivolta questa parola del Signore: <sup id="toc_850">2</sup>“Figlio dell’uomo, parla ai figli del tuo popolo e di’ loro: Se mando la spada contro un paese e il popolo di quella terra prende un uomo del suo territorio e lo pone quale sentinella, <sup id="toc_851">3</sup>e questa, vedendo sopraggiungere la spada sul paese, suona la tromba e da’ l’allarme al popolo: <sup id="toc_852">4</sup>se colui che ben sente il suono della tromba non ci bada e la spada giunge e lo sorprende, egli dovrà a se stesso la propria rovina. <sup id="toc_853">5</sup>Aveva udito il suono della tromba, ma non ci ha badato: sarà responsabile della sua rovina; se ci avesse badato, si sarebbe salvato. <sup id="toc_854">6</sup>Se invece la sentinella vede giunger la spada e non suona la tromba e il popolo non è avvertito e la spada giunge e sorprende qualcuno, questi sarà sorpreso per la sua iniquità: ma della sua morte domanderò conto alla sentinella. <sup id="toc_855">7</sup>O figlio dell’uomo, io ti ho costituito sentinella per gli Israeliti; ascolterai una parola dalla mia bocca e tu li avvertirai da parte mia. <sup id="toc_856">8</sup>Se io dico all’empio: Empio tu morirai, e tu non parli per distoglier l’empio dalla sua condotta, egli, l’empio, morirà per la sua iniquità; ma della sua morte chiederò conto a te.</p>
  <p><sup id="toc_857">9</sup>Ma se tu avrai ammonito l’empio della sua condotta perché si converta ed egli non si converte, egli morirà per la sua iniquità. Tu invece sarai salvo.</p>
  <p><sup id="toc_858">10</sup>Tu, figlio dell’uomo, annunzia agli Israeliti: Voi dite: I nostri delitti e i nostri peccati sono sopra di noi e in essi noi ci consumiamo! In che modo potremo vivere? <sup id="toc_859">11</sup>Di’ loro: Com’è vero ch’io vivo – oracolo del Signore Dio – io non godo della morte dell’empio, ma che l’empio desista dalla sua condotta e viva. Convertitevi dalla vostra condotta perversa! Perché volete perire, o Israeliti?</p>
  <p><sup id="toc_860">12</sup>Figlio dell’uomo, di’ ancora ai figli del tuo popolo: La giustizia del giusto non lo salva se pecca, e l’empio non cade per la sua iniquità se desiste dall’iniquità, come il giusto non potrà vivere per la sua giustizia se pecca. <sup id="toc_861">13</sup>Se io dico al giusto: Vivrai, ed egli, confidando sulla sua giustizia commette l’iniquità, nessuna delle sue azioni buone sarà più ricordata e morirà nella malvagità che egli ha commesso. <sup id="toc_862">14</sup>Se dico all’empio: Morirai, ed egli desiste dalla sua iniquità e compie ciò che è retto e giusto, <sup id="toc_863">15</sup>rende il pegno, restituisce ciò che ha rubato, osserva le leggi della vita, senza commettere il male, egli vivrà e non morirà; <sup id="toc_864">16</sup>nessuno dei peccati che ha commessi sarà più ricordato: egli ha praticato ciò che è retto e giusto e certamente vivrà.</p>
  <p><sup id="toc_865">17</sup>Eppure, i figli del tuo popolo vanno dicendo: Il modo di agire del Signore non è retto. È invece il loro modo di agire che non è retto! <sup id="toc_866">18</sup>Se il giusto desiste dalla giustizia e fa il male, per questo certo morirà. <sup id="toc_867">19</sup>Se l’empio desiste dall’empietà e compie ciò che è retto e giusto, per questo vivrà. <sup id="toc_868">20</sup>Voi andate dicendo: Non è retto il modo di agire del Signore. Giudicherò ciascuno di voi secondo il suo modo di agire, Israeliti”.</p>
  <p><sup id="toc_869">21</sup>Il cinque del decimo mese dell’anno decimosecondo della nostra deportazione arrivò da me un fuggiasco da Gerusalemme per dirmi: La città è presa. <sup id="toc_870">22</sup>La sera prima dell’arrivo del fuggiasco, la mano del Signore fu su di me e al mattino, quando il fuggiasco giunse, il Signore mi aprì la bocca. La mia bocca dunque si aprì e io non fui più muto.</p>
  <p><sup id="toc_871">23</sup>Mi fu rivolta questa parola del Signore: <sup id="toc_872">24</sup>“Figlio dell’uomo, gli abitanti di quelle rovine, nel paese d’Israele, vanno dicendo: Abramo era uno solo ed ebbe in possesso il paese e noi siamo molti: a noi dunque è stato dato in possesso il paese!</p>
  <p><sup id="toc_873">25</sup>Perciò dirai loro: Così dice il Signore Dio: Voi mangiate la carne con il sangue, sollevate gli occhi ai vostri idoli, versate il sangue, e vorreste avere in possesso il paese? <sup id="toc_874">26</sup>Voi vi appoggiate sulle vostre spade, compite cose nefande, ognuno di voi disonora la donna del suo prossimo e vorreste avere in possesso il paese? <sup id="toc_875">27</sup>Annunzierai loro: Dice il Signore Dio: Com’è vero ch’io vivo, quelli che stanno fra le rovine periranno di spada; darò in pasto alle belve quelli che sono per la campagna e quelli che sono nelle fortezze e dentro le caverne moriranno di peste. <sup id="toc_876">28</sup>Ridurrò il paese ad una solitudine e a un deserto e l’orgoglio della sua forza cesserà. I monti d’Israele saranno devastati, non ci passerà più nessuno. <sup id="toc_877">29</sup>Sapranno che io sono il Signore quando farò del loro paese una solitudine e un deserto, a causa di tutti gli abomini che hanno commessi.</p>
  <p><sup id="toc_878">30</sup>Figlio dell’uomo, i figli del tuo popolo parlano di te lungo le mura e sulle porte delle case e si dicono l’un l’altro: Andiamo a sentire qual è la parola che viene dal Signore. <sup id="toc_879">31</sup>In folla vengono da te, si mettono a sedere davanti a te e ascoltano le tue parole, ma poi non le mettono in pratica, perché si compiacciono di parole, mentre il loro cuore va dietro al guadagno. <sup id="toc_880">32</sup>Ecco, tu sei per loro come una canzone d’amore: bella è la voce e piacevole l’accompagnamento musicale. Essi ascoltano le tue parole, ma non le mettono in pratica. <sup id="toc_881">33</sup>Ma quando ciò avverrà ed ecco avviene, sapranno che c’è un profeta in mezzo a loro”.</p>
  <h3 id="toc_882">34</h3>
  <p><sup id="toc_883">1</sup>Mi fu rivolta questa parola del Signore: <sup id="toc_884">2</sup>“Figlio dell’uomo, profetizza contro i pastori d’Israele, predici e riferisci ai pastori: Dice il Signore Dio: Guai ai pastori d’Israele, che pascono se stessi! I pastori non dovrebbero forse pascere il gregge? <sup id="toc_885">3</sup>Vi nutrite di latte, vi rivestite di lana, ammazzate le pecore più grasse, ma non pascolate il gregge. <sup id="toc_886">4</sup>Non avete reso la forza alle pecore deboli, non avete curato le inferme, non avete fasciato quelle ferite, non avete riportato le disperse. Non siete andati in cerca delle smarrite, ma le avete guidate con crudeltà e violenza. <sup id="toc_887">5</sup>Per colpa del pastore si sono disperse e son preda di tutte le bestie selvatiche: sono sbandate. <sup id="toc_888">6</sup>Vanno errando tutte le mie pecore in tutto il paese e nessuno va in cerca di loro e se ne cura. <sup id="toc_889">7</sup>Perciò, pastori, ascoltate la parola del Signore: <sup id="toc_890">8</sup>Com’è vero ch’io vivo, – parla il Signore Dio – poiché il mio gregge è diventato una preda e le mie pecore il pasto d’ogni bestia selvatica per colpa del pastore e poiché i miei pastori non sono andati in cerca del mio gregge – hanno pasciuto se stessi senza aver cura del mio gregge – <sup id="toc_891">9</sup>udite quindi, pastori, la parola del Signore: <sup id="toc_892">10</sup>Dice il Signore Dio: Eccomi contro i pastori: chiederò loro conto del mio gregge e non li lascerò più pascolare il mio gregge, così i pastori non pasceranno più se stessi, ma strapperò loro di bocca le mie pecore e non saranno più il loro pasto. <sup id="toc_893">11</sup>Perché dice il Signore Dio: Ecco, io stesso cercherò le mie pecore e ne avrò cura. <sup id="toc_894">12</sup>Come un pastore passa in rassegna il suo gregge quando si trova in mezzo alle sue pecore che erano state disperse, così io passerò in rassegna le mie pecore e le radunerò da tutti i luoghi dove erano disperse nei giorni nuvolosi e di caligine. <sup id="toc_895">13</sup>Le ritirerò dai popoli e le radunerò da tutte le regioni. Le ricondurrò nella loro terra e le farò pascolare sui monti d’Israele, nelle valli e in tutte le praterie della regione. <sup id="toc_896">14</sup>Le condurrò in ottime pasture e il loro ovile sarà sui monti alti d’Israele; là riposeranno in un buon ovile e avranno rigogliosi pascoli sui monti d’Israele. <sup id="toc_897">15</sup>Io stesso condurrò le mie pecore al pascolo e io le farò riposare. Oracolo del Signore Dio. <sup id="toc_898">16</sup>Andrò in cerca della pecora perduta e ricondurrò all’ovile quella smarrita; fascerò quella ferita e curerò quella malata, avrò cura della grassa e della forte; le pascerò con giustizia.</p>
  <p><sup id="toc_899">17</sup>A te, mio gregge, dice il Signore Dio: Ecco, io giudicherò fra pecora e pecora, fra montoni e capri. <sup id="toc_900">18</sup>Non vi basta pascolare in buone pasture, volete calpestare con i piedi il resto della vostra pastura; non vi basta bere acqua chiara, volete intorbidare con i piedi quella che resta. <sup id="toc_901">19</sup>Le mie pecore devono brucare ciò che i vostri piedi hanno calpestato e bere ciò che i vostri piedi hanno intorbidato. <sup id="toc_902">20</sup>Perciò dice il Signore Dio a loro riguardo: Ecco, io giudicherò fra pecora grassa e pecora magra. <sup id="toc_903">21</sup>Poiché voi avete spinto con il fianco e con le spalle e cozzato con le corna le più deboli fino a cacciarle e disperderle, <sup id="toc_904">22</sup>io salverò le mie pecore e non saranno più oggetto di preda: farò giustizia fra pecora e pecora.</p>
  <p><sup id="toc_905">23</sup>Susciterò per loro un pastore che le pascerà, Davide mio servo. Egli le condurrà al pascolo, sarà il loro pastore; <sup id="toc_906">24</sup>io, il Signore, sarò il loro Dio e Davide mio servo sarà principe in mezzo a loro: io, il Signore, ho parlato. <sup id="toc_907">25</sup>Stringerò con esse un’alleanza di pace e farò sparire dal paese le bestie nocive, cosicché potranno dimorare tranquille anche nel deserto e riposare nelle selve.</p>
  <p><sup id="toc_908">26</sup>Farò di loro e delle regioni attorno al mio colle una benedizione: manderò la pioggia a tempo opportuno e sarà pioggia di benedizione. <sup id="toc_909">27</sup>Gli alberi del campo daranno i loro frutti e la terra i suoi prodotti; essi abiteranno in piena sicurezza nella loro terra. Sapranno che io sono il Signore, quando avrò spezzato le spranghe del loro giogo e li avrò liberati dalle mani di coloro che li tiranneggiano. <sup id="toc_910">28</sup>Non saranno più preda delle genti, né li divoreranno le fiere selvatiche, ma saranno al sicuro e nessuno li spaventerà.</p>
  <p><sup id="toc_911">29</sup>Farò germogliare per loro una florida vegetazione; non saranno più consumati dalla fame nel paese e non soffriranno più il disprezzo delle genti. <sup id="toc_912">30</sup>Sapranno che io, il Signore, sono il loro Dio e loro, la gente d’Israele, sono il mio popolo. Parola del Signore Dio.</p>
  <p><sup id="toc_913">31</sup>Voi, mie pecore, siete il gregge del mio pascolo e io sono il vostro Dio”. Oracolo del Signore Dio.</p>
  <h3 id="toc_914">35</h3>
  <p><sup id="toc_915">1</sup>Mi fu rivolta questa parola del Signore: <sup id="toc_916">2</sup>“Figlio dell’uomo, volgiti verso il monte Seir e profetizza contro di esso. <sup id="toc_917">3</sup>Annunzierai: Dice il Signore Dio:</p>
  <p class="testo_rientrato">Eccomi a te, monte Seir,<br/>
anche su di te stenderò il mio braccio<br/>
e farò di te una solitudine, un luogo desolato.<br/> <sup id="toc_918">4</sup>Ridurrò le tue città in macerie,<br/>
e tu diventerai un deserto;<br/>
così saprai che io sono il Signore.</p>
  <p><sup id="toc_919">5</sup>Tu hai mantenuto un odio secolare contro gli Israeliti e li hai consegnati alla spada nel giorno della loro sventura, quando ho posto fine alla loro iniquità; <sup id="toc_920">6</sup>per questo, com’è vero ch’io vivo – dice il Signore Dio – ti abbandonerò al sangue e il sangue ti perseguiterà; tu hai odiato il sangue e il sangue ti perseguiterà. <sup id="toc_921">7</sup>Farò del monte Seir una solitudine e un deserto e vi eliminerò chiunque su di esso va e viene. <sup id="toc_922">8</sup>Riempirò di cadaveri i tuoi monti; sulle tue alture, per le tue pendici, in tutte le tue valli cadranno i trafitti di spada. <sup id="toc_923">9</sup>In solitudine perenne ti ridurrò e le tue città non saranno più abitate: saprete che io sono il Signore. <sup id="toc_924">10</sup>Poiché hai detto: Questi due popoli, questi due territori saranno miei, noi li possiederemo, anche se là è il Signore. <sup id="toc_925">11</sup>Per questo, com’è vero ch’io vivo – oracolo del Signore Dio – io agirò secondo quell’ira e quel furore che tu hai dimostrato nell’odio contro di loro e mi rivelerò in mezzo a loro quando farò giustizia di te: <sup id="toc_926">12</sup>saprai allora che io sono il Signore. Ho udito tutti gli insulti che tu hai proferiti contro i monti d’Israele: Sono deserti; son dati a noi perché vi pascoliamo. <sup id="toc_927">13</sup>Contro di me avete fatto discorsi insolenti, contro di me avete moltiplicato le parole: ho udito tutto. <sup id="toc_928">14</sup>Così dice il Signore Dio: Poiché tutto il paese ha gioito, farò di te una solitudine: <sup id="toc_929">15</sup>poiché tu hai gioito per l’eredità della casa d’Israele che era devastata, così io tratterò te: sarai ridotto a una solitudine, o monte Seir, e tu Edom, tutto intero; si saprà che io sono il Signore”.</p>
  <h3 id="toc_930">36</h3>
  <p><sup id="toc_931">1</sup>“Ora, figlio dell’uomo, profetizza ai monti d’Israele e di’: Monti d’Israele, udite la parola del Signore. <sup id="toc_932">2</sup>Così dice il Signore Dio: Poiché il nemico ha detto di voi: Ah! Ah! I colli eterni son diventati il nostro possesso, <sup id="toc_933">3</sup>ebbene, profetizza e annunzia: Dice il Signore Dio: Poiché siete stati devastati e perseguitati dai vicini per renderci possesso delle altre nazioni e poiché siete stati fatti oggetto di maldicenza e d’insulto della gente, <sup id="toc_934">4</sup>ebbene, monti d’Israele, udite la parola del Signore Dio: Dice il Signore Dio ai monti, alle colline, alle pendici e alle valli, alle rovine desolate e alle città deserte che furono preda e scherno dei popoli vicini: <sup id="toc_935">5</sup>ebbene, così dice il Signore Dio: Sì, con gelosia ardente io parlo contro gli altri popoli e contro tutto Edom, che con la gioia del cuore, con il disprezzo dell’anima, hanno fatto del mio paese il loro possesso per saccheggiarlo. <sup id="toc_936">6</sup>Per questo profetizza al paese d’Israele e annunzia ai monti, alle colline, alle pendici e alle valli: Dice il Signore Dio: Ecco, io parlo con gelosia e con furore: Poiché voi avete portato l’obbrobrio delle genti, <sup id="toc_937">7</sup>ebbene, dice il Signore Dio, io alzo la mano e giuro: anche le genti che vi stanno d’intorno subiranno il loro vituperio.</p>
  <p><sup id="toc_938">8</sup>E voi, monti d’Israele, mettete rami e producete frutti per il mio popolo d’Israele perché sta per tornare. <sup id="toc_939">9</sup>Ecco infatti a voi, a voi io mi volgo; sarete ancora lavorati e sarete seminati. <sup id="toc_940">10</sup>Moltiplicherò sopra di voi gli uomini, tutta la gente d’Israele, e le città saranno ripopolate e le rovine ricostruite.</p>
  <p><sup id="toc_941">11</sup>Moltiplicherò su di voi gli uomini e gli armenti e cresceranno e saranno fecondi: farò sì che siate popolati come prima e vi elargirò i miei benefici più che per il passato e saprete che io sono il Signore.</p>
  <p><sup id="toc_942">12</sup>Ricondurrò su di voi degli uomini, il mio popolo Israele: essi vi possederanno e sarete la loro eredità e non li priverete più dei loro figli.</p>
  <p><sup id="toc_943">13</sup>Così parla il Signore Dio: Poiché si va dicendo di te: Tu divori gli uomini, tu hai privato di figli il tuo popolo, <sup id="toc_944">14</sup>ebbene, tu non divorerai più gli uomini, non priverai più di figli la nazione. Oracolo del Signore Dio. <sup id="toc_945">15</sup>Non ti farò più sentire gli insulti delle nazioni e non ti farò più subire lo scherno dei popoli; non priverai più di figli la tua gente”. Parola del Signore Dio.</p>
  <p><sup id="toc_946">16</sup>Mi fu rivolta questa parola del Signore: <sup id="toc_947">17</sup>“Figlio dell’uomo, la casa d’Israele, quando abitava il suo paese, lo rese impuro con la sua condotta e le sue azioni. Come l’impurità di una donna nel suo tempo è stata la loro condotta davanti a me. <sup id="toc_948">18</sup>Perciò ho riversato su di loro la mia ira per il sangue che avevano sparso nel paese e per gli idoli con i quali l’avevano contaminato. <sup id="toc_949">19</sup>Li ho dispersi fra le genti e sono stati dispersi in altri territori: li ho giudicati secondo la loro condotta e le loro azioni. <sup id="toc_950">20</sup>Giunsero fra le nazioni dove erano spinti e disonorarono il mio nome santo, perché di loro si diceva: Costoro sono il popolo del Signore e tuttavia sono stati scacciati dal suo paese. <sup id="toc_951">21</sup>Ma io ho avuto riguardo del mio nome santo, che gli Israeliti avevano disonorato fra le genti presso le quali sono andati. <sup id="toc_952">22</sup>Annunzia alla casa d’Israele: Così dice il Signore Dio: Io agisco non per riguardo a voi, gente d’Israele, ma per amore del mio nome santo, che voi avete disonorato fra le genti presso le quali siete andati. <sup id="toc_953">23</sup>Santificherò il mio nome grande, disonorato fra le genti, profanato da voi in mezzo a loro. Allora le genti sapranno che io sono il Signore – parola del Signore Dio – quando mostrerò la mia santità in voi davanti ai loro occhi. <sup id="toc_954">24</sup>Vi prenderò dalle genti, vi radunerò da ogni terra e vi condurrò sul vostro suolo. <sup id="toc_955">25</sup>Vi aspergerò con acqua pura e sarete purificati; io vi purificherò da tutte le vostre sozzure e da tutti i vostri idoli; <sup id="toc_956">26</sup>vi darò un cuore nuovo, metterò dentro di voi uno spirito nuovo, toglierò da voi il cuore di pietra e vi darò un cuore di carne. <sup id="toc_957">27</sup>Porrò il mio spirito dentro di voi e vi farò vivere secondo i miei statuti e vi farò osservare e mettere in pratica le mie leggi. <sup id="toc_958">28</sup>Abiterete nella terra che io diedi ai vostri padri; voi sarete il mio popolo e io sarò il vostro Dio. <sup id="toc_959">29</sup>Vi libererò da tutte le vostre impurità: chiamerò il grano e lo moltiplicherò e non vi manderò più la carestia. <sup id="toc_960">30</sup>Moltiplicherò i frutti degli alberi e il prodotto dei campi, perché non soffriate più la vergogna della fame fra le genti. <sup id="toc_961">31</sup>Vi ricorderete della vostra cattiva condotta e delle vostre azioni che non erano buone e proverete disgusto di voi stessi per le vostre iniquità e le vostre nefandezze. <sup id="toc_962">32</sup>Non per riguardo a voi, io agisco – dice il Signore Dio – sappiatelo bene. Vergognatevi e arrossite della vostra condotta, o Israeliti”. <sup id="toc_963">33</sup>Così dice il Signore Dio: “Quando vi avrò purificati da tutte le vostre iniquità, vi farò riabitare le vostre città e le vostre rovine saranno ricostruite. <sup id="toc_964">34</sup>Quella terra desolata, che agli occhi di ogni viandante appariva un deserto, sarà ricoltivata <sup id="toc_965">35</sup>e si dirà: La terra, che era desolata, è diventata ora come il giardino dell’Eden, le città rovinate, desolate e sconvolte, ora sono fortificate e abitate. <sup id="toc_966">36</sup>I popoli che saranno rimasti attorno a voi sapranno che io, il Signore, ho ricostruito ciò che era distrutto e ricoltivato la terra che era un deserto. Io, il Signore, l’ho detto e lo farò”.</p>
  <p><sup id="toc_967">37</sup>Dice il Signore Dio: “Permetterò ancora che la gente d’Israele mi preghi di intervenire in suo favore. Io moltiplicherò gli uomini come greggi, <sup id="toc_968">38</sup>come greggi consacrati, come un gregge di Gerusalemme nelle sue solennità. Allora le città rovinate saran ripiene di greggi di uomini e sapranno che io sono il Signore”.</p>
  <h3 id="toc_969">37</h3>
  <p><sup id="toc_970">1</sup>La mano del Signore fu sopra di me e il Signore mi portò fuori in spirito e mi depose nella pianura che era piena di ossa; <sup id="toc_971">2</sup>mi fece passare tutt’intorno accanto ad esse. Vidi che erano in grandissima quantità sulla distesa della valle e tutte inaridite. <sup id="toc_972">3</sup>Mi disse: “Figlio dell’uomo, potranno queste ossa rivivere?”. Io risposi: “Signore Dio, tu lo sai”. <sup id="toc_973">4</sup>Egli mi replicò: “Profetizza su queste ossa e annunzia loro: Ossa inaridite, udite la parola del Signore. <sup id="toc_974">5</sup>Dice il Signore Dio a queste ossa: Ecco, io faccio entrare in voi lo spirito e rivivrete. <sup id="toc_975">6</sup>Metterò su di voi i nervi e farò crescere su di voi la carne, su di voi stenderò la pelle e infonderò in voi lo spirito e rivivrete: Saprete che io sono il Signore”. <sup id="toc_976">7</sup>Io profetizzai come mi era stato ordinato; mentre io profetizzavo, sentii un rumore e vidi un movimento fra le ossa, che si accostavano l’uno all’altro, ciascuno al suo corrispondente. <sup id="toc_977">8</sup>Guardai ed ecco sopra di esse i nervi, la carne cresceva e la pelle le ricopriva, ma non c’era spirito in loro. <sup id="toc_978">9</sup>Egli aggiunse: “Profetizza allo spirito, profetizza figlio dell’uomo e annunzia allo spirito: Dice il Signore Dio: Spirito, vieni dai quattro venti e soffia su questi morti, perché rivivano”. <sup id="toc_979">10</sup>Io profetizzai come mi aveva comandato e lo spirito entrò in essi e ritornarono in vita e si alzarono in piedi; erano un esercito grande, sterminato.</p>
  <p><sup id="toc_980">11</sup>Mi disse: “Figlio dell’uomo, queste ossa sono tutta la gente d’Israele. Ecco, essi vanno dicendo: Le nostre ossa sono inaridite, la nostra speranza è svanita, noi siamo perduti. <sup id="toc_981">12</sup>Perciò profetizza e annunzia loro: Dice il Signore Dio: Ecco, io apro i vostri sepolcri, vi risuscito dalle vostre tombe, o popolo mio, e vi riconduco nel paese d’Israele. <sup id="toc_982">13</sup>Riconoscerete che io sono il Signore, quando aprirò le vostre tombe e vi risusciterò dai vostri sepolcri, o popolo mio. <sup id="toc_983">14</sup>Farò entrare in voi il mio spirito e rivivrete; vi farò riposare nel vostro paese; saprete che io sono il Signore. L’ho detto e lo farò”. Oracolo del Signore Dio.</p>
  <p><sup id="toc_984">15</sup>Mi fu rivolta questa parola del Signore: <sup id="toc_985">16</sup>“Figlio dell’uomo, prendi un legno e scrivici sopra: Giuda e gli Israeliti uniti a lui, poi prendi un altro legno e scrivici sopra: Giuseppe, legno di Èfraim e tutta la casa d’Israele unita a lui, <sup id="toc_986">17</sup>e accostali l’uno all’altro in modo da fare un legno solo, che formino una cosa sola nella tua mano. <sup id="toc_987">18</sup>Quando i figli del tuo popolo ti diranno: Ci vuoi spiegare che significa questo per te?, <sup id="toc_988">19</sup>tu dirai loro: Dice il Signore Dio: Ecco, io prendo il legno di Giuseppe, che è in mano d’Èfraim e le tribù d’Israele unite a lui, e lo metto sul legno di Giuda per farne un legno solo; diventeranno una cosa sola in mano mia.</p>
  <p><sup id="toc_989">20</sup>Tieni in mano sotto i loro occhi i legni sui quali hai scritto e <sup id="toc_990">21</sup>di’ loro: Così dice il Signore Dio: Ecco, io prenderò gli Israeliti dalle genti fra le quali sono andati e li radunerò da ogni parte e li ricondurrò nel loro paese: <sup id="toc_991">22</sup>farò di loro un solo popolo nella mia terra, sui monti d’Israele; un solo re regnerà su tutti loro e non saranno più due popoli, né più saranno divisi in due regni. <sup id="toc_992">23</sup>Non si contamineranno più con i loro idoli, con i loro abomini e con tutte le loro iniquità; li libererò da tutte le ribellioni con cui hanno peccato; li purificherò e saranno il mio popolo e io sarò il loro Dio. <sup id="toc_993">24</sup>Il mio servo Davide sarà su di loro e non vi sarà che un unico pastore per tutti; seguiranno i miei comandamenti, osserveranno le mie leggi e le metteranno in pratica. <sup id="toc_994">25</sup>Abiteranno nella terra che ho dato al mio servo Giacobbe. In quella terra su cui abitarono i loro padri, abiteranno essi, i loro figli e i figli dei loro figli, attraverso i secoli; Davide mio servo sarà loro re per sempre. <sup id="toc_995">26</sup>Farò con loro un’alleanza di pace, che sarà con loro un’alleanza eterna. Li stabilirò e li moltiplicherò e porrò il mio santuario in mezzo a loro per sempre. <sup id="toc_996">27</sup>In mezzo a loro sarà la mia dimora: io sarò il loro Dio ed essi saranno il mio popolo. <sup id="toc_997">28</sup>Le genti sapranno che io sono il Signore che santifico Israele quando il mio santuario sarà in mezzo a loro per sempre”.</p>
  <h3 id="toc_998">38</h3>
  <p><sup id="toc_999">1</sup>Mi fu rivolta questa parola del Signore: <sup id="toc_1000">2</sup>“Figlio dell’uomo, volgiti verso Gog nel paese di Magòg, principe capo di Mesech e Tubal, e profetizza contro di lui.</p>
  <p>Annunzierai: <sup id="toc_1001">3</sup>Dice il Signore Dio: Eccomi contro di te Gog, principe capo di Mesech e Tubal, <sup id="toc_1002">4</sup>io ti aggirerò, ti metterò ganci alle mascelle e ti farò uscire con tutto il tuo esercito, cavalli e cavalieri tutti ben equipaggiati, truppa immensa con scudi grandi e piccoli, e tutti muniti di spada. <sup id="toc_1003">5</sup>La Persia, l’Etiopia e Put sono con loro, tutti con scudi ed elmi. <sup id="toc_1004">6</sup>Gomer e tutte le sue schiere, la gente di Togarmà, le estreme regioni del settentrione e tutte le loro forze, popoli numerosi sono con te.</p>
  <p><sup id="toc_1005">7</sup>Sta’ pronto, fa’ i preparativi insieme con tutta la moltitudine che si è radunata intorno a te: sii a mia disposizione. <sup id="toc_1006">8</sup>Dopo molto tempo ti sarà dato l’ordine: sul finire degli anni tu andrai contro una nazione che è sfuggita alla spada, che in mezzo a molti popoli si è radunata sui monti d’Israele, rimasti lungamente deserti. Essa rimpatriò dalle genti e tutti abitano tranquilli. <sup id="toc_1007">9</sup>Tu vi salirai, vi giungerai come un uragano: sarai come un nembo che avvolge la terra, tu con tutte le tue schiere e con i popoli numerosi che sono con te. <sup id="toc_1008">10</sup>Dice il Signore Dio: In quel giorno ti verranno in mente dei pensieri e concepirai progetti malvagi. <sup id="toc_1009">11</sup>Tu dirai: Andrò contro una terra indifesa, assalirò genti tranquille che si tengono sicure, che abitano tutte in luoghi senza mura, che non hanno né sbarre né porte, <sup id="toc_1010">12</sup>per depredare, saccheggiare, metter la mano su rovine ora ripopolate e sopra un popolo che si è riunito dalle nazioni, dedito agli armenti e ai propri affari, che abita al centro della terra.</p>
  <p><sup id="toc_1011">13</sup>Saba, Dedan, i commercianti di Tarsis e tutti i suoi leoncelli ti domanderanno: Vieni per saccheggiare? Hai radunato la tua gente per venir a depredare e portar via argento e oro, per rapire armenti e averi e per fare grosso bottino? <sup id="toc_1012">14</sup>Perciò predici, figlio dell’uomo, e annunzia a Gog: Così dice il Signore Dio: In quel giorno, quando il mio popolo Israele dimorerà del tutto sicuro, tu ti leverai, <sup id="toc_1013">15</sup>verrai dalla tua dimora, dagli estremi confini del settentrione, tu e i popoli numerosi che sono con te, tutti su cavalli, una turba grande, un esercito potente. <sup id="toc_1014">16</sup>Verrai contro il mio popolo Israele, come un nembo per coprire la terra. Sul finire dei giorni io ti manderò sulla mia terra perché le genti mi conoscano quando per mezzo tuo, o Gog, manifesterò la mia santità davanti ai loro occhi. <sup id="toc_1015">17</sup>Così dice il Signore Dio: Non sei tu quegli di cui parlai nei tempi antichi per mezzo dei miei servi, i profeti d’Israele, i quali, in quei tempi e per molti anni, profetizzarono che io ti avrei mandato contro di loro? <sup id="toc_1016">18</sup>Ma, quando Gog giungerà nel paese d’Israele – parola del Signore Dio – divamperà la mia collera. <sup id="toc_1017">19</sup>Nella mia gelosia e nel mio furore ardente io vi dichiaro: In quel giorno ci sarà un gran terremoto nel paese di Israele: <sup id="toc_1018">20</sup>davanti a me tremeranno i pesci del mare, gli uccelli del cielo, gli animali selvatici, tutti i rettili che strisciano sul terreno e ogni uomo che è sulla terra: i monti franeranno, le rocce cadranno e ogni muro rovinerà al suolo.</p>
  <p><sup id="toc_1019">21</sup>Contro di lui, per tutti i monti d’Israele, chiamerò la spada. Parola del Signore Dio. La spada di ognuno di essi sarà contro il proprio fratello. <sup id="toc_1020">22</sup>Farò giustizia di lui con la peste e con il sangue: farò piovere su di lui e le sue schiere, sopra i popoli numerosi che sono con lui, torrenti di pioggia e grandine, fuoco e zolfo. <sup id="toc_1021">23</sup>Io mostrerò la mia potenza e la mia santità e mi rivelerò davanti a genti numerose e sapranno che io sono il Signore”.</p>
  <h3 id="toc_1022">39</h3>
  <p><sup id="toc_1023">1</sup>“E tu, figlio dell’uomo, profetizza contro Gog e annunzia: Così dice il Signore Dio: Eccomi contro di te, Gog, principe capo di Mesech e di Tubal. <sup id="toc_1024">2</sup>Io ti sospingerò e ti condurrò e dagli estremi confini del settentrione ti farò salire e ti condurrò sui monti d’Israele. <sup id="toc_1025">3</sup>Spezzerò l’arco nella tua mano sinistra e farò cadere le frecce dalla tua mano destra. <sup id="toc_1026">4</sup>Tu cadrai sui monti d’Israele con tutte le tue schiere e i popoli che sono con te: ti ho destinato in pasto agli uccelli rapaci d’ogni specie e alle bestie selvatiche. <sup id="toc_1027">5</sup>Tu sarai abbattuto in aperta campagna, perché io l’ho detto. Oracolo del Signore Dio.</p>
  <p><sup id="toc_1028">6</sup>Manderò un fuoco su Magòg e sopra quelli che abitano tranquilli le isole: sapranno che io sono il Signore. <sup id="toc_1029">7</sup>Farò conoscere il mio nome santo in mezzo al mio popolo Israele, e non permetterò che il mio santo nome sia profanato; le genti sapranno che io sono il Signore, santo in Israele. <sup id="toc_1030">8</sup>Ecco, questo avviene e si compie – parola del Signore Dio –: è questo il giorno di cui ho parlato. <sup id="toc_1031">9</sup>Gli abitanti delle città d’Israele usciranno e per accendere il fuoco bruceranno armi, scudi grandi e piccoli e archi e frecce e mazze e giavellotti e con quelle alimenteranno il fuoco per sette anni. <sup id="toc_1032">10</sup>Non andranno a prendere la legna nei campi e neppure a tagliarla nei boschi perché faranno il fuoco con le armi: spoglieranno coloro che li avevano spogliati e deprederanno coloro che li avevano saccheggiati. Parola del Signore Dio.</p>
  <p><sup id="toc_1033">11</sup>In quel giorno assegnerò a Gog come sepolcro un luogo famoso in Israele, la valle di Abarìm, a oriente del mare: essa chiude il passo ai viandanti. Lì sarà sepolto Gog e tutta la sua moltitudine e quel luogo si chiamerà Valle della moltitudine di Gog. <sup id="toc_1034">12</sup>La casa di Israele darà loro sepoltura per sette mesi per purificare il paese. <sup id="toc_1035">13</sup>Lì seppellirà tutto il popolo del paese e sarà per loro glorioso il giorno in cui manifesterò la mia gloria. Parola del Signore Dio. <sup id="toc_1036">14</sup>Saranno scelti uomini che percorreranno di continuo il paese per seppellire con l’aiuto dei viandanti quelli che son rimasti a fior di terra, per renderla pura; cominceranno le ricerche alla fine del settimo mese. <sup id="toc_1037">15</sup>Quando percorrendo il paese vedranno ossa umane, vi porranno un segnale, finché i becchini non le seppelliscano nella valle della moltitudine di Gog: <sup id="toc_1038">16</sup>Hamonà sarà chiamata la città. Così purificheranno il paese. <sup id="toc_1039">17</sup>A te, figlio dell’uomo, dice il Signore Dio: Annunzia agli uccelli d’ogni specie e a tutte le bestie selvatiche: Radunatevi, venite; raccoglietevi da ogni parte sul sacrificio che offro a voi, sacrificio grande, sui monti d’Israele. Mangerete carne e berrete sangue; <sup id="toc_1040">18</sup>mangerete carne d’eroi, berrete sangue di prìncipi del paese: montoni, agnelli, capri e tori grassi di Basàn, tutti. <sup id="toc_1041">19</sup>Mangerete grasso a sazietà e berrete fino all’ebbrezza il sangue del sacrificio che preparo per voi. <sup id="toc_1042">20</sup>Alla mia tavola vi sazierete di cavalli e cavalieri, di eroi e di guerrieri d’ogni razza. Parola del Signore Dio.</p>
  <p><sup id="toc_1043">21</sup>Fra le genti manifesterò la mia gloria e tutte le genti vedranno la giustizia che avrò fatta e la mano che avrò posta su di voi. <sup id="toc_1044">22</sup>La casa d’Israele da quel giorno in poi saprà che io, il Signore, sono il loro Dio. <sup id="toc_1045">23</sup>Le genti sapranno che la casa d’Israele per la sua iniquità era stata condotta in schiavitù, perché si era ribellata a me e io avevo nascosto loro il mio volto e li avevo dati in mano ai loro nemici, perché tutti cadessero di spada. <sup id="toc_1046">24</sup>Secondo le loro nefandezze e i loro peccati io li trattai e nascosi loro la faccia.</p>
  <p><sup id="toc_1047">25</sup>Perciò così dice il Signore Dio: Ora io ristabilirò la sorte di Giacobbe, avrò compassione di tutta la casa d’Israele e sarò geloso del mio santo nome. <sup id="toc_1048">26</sup>Quando essi abiteranno nella loro terra tranquilli, senza che alcuno li spaventi, si vergogneranno di tutte le ribellioni che hanno commesse contro di me.</p>
  <p><sup id="toc_1049">27</sup>Quando io li avrò ricondotti dalle genti e li avrò radunati dalle terre dei loro nemici e avrò mostrato in loro la mia santità, davanti a numerosi popoli, <sup id="toc_1050">28</sup>allora sapranno che io, il Signore, sono il loro Dio, poiché dopo averli condotti in schiavitù fra le genti, li ho radunati nel loro paese e non ne ho lasciato fuori neppure uno. <sup id="toc_1051">29</sup>Allora non nasconderò più loro il mio volto, perché diffonderò il mio spirito sulla casa d’Israele”. Parola del Signore Dio.</p>
  <h3 id="toc_1052">40</h3>
  <p><sup id="toc_1053">1</sup>Al principio dell’anno venticinquesimo della nostra deportazione, il dieci del mese, quattordici anni da quando era stata presa la città, in quel medesimo giorno, la mano del Signore fu sopra di me ed egli mi condusse là. <sup id="toc_1054">2</sup>In visione divina mi condusse nella terra d’Israele e mi pose sopra un monte altissimo sul quale sembrava costruita una città, dal lato di mezzogiorno. <sup id="toc_1055">3</sup>Egli mi condusse là: ed ecco un uomo, il cui aspetto era come di bronzo, in piedi sulla porta, con una cordicella di lino in mano e una canna per misurare. <sup id="toc_1056">4</sup>Quell’uomo mi disse: “Figlio dell’uomo: osserva e ascolta attentamente e fa’ attenzione a quanto io sto per mostrarti, perché tu sei stato condotto qui perché io te lo mostri e tu manifesti alla casa d’Israele quello che avrai visto”.</p>
  <p><sup id="toc_1057">5</sup>Ed ecco il tempio era tutto recinto da un muro. La canna per misurare che l’uomo teneva in mano era di sei cubiti, d’un cubito e un palmo ciascuno. Egli misurò lo spessore del muro: era una canna, e l’altezza una canna.</p>
  <p><sup id="toc_1058">6</sup>Poi andò alla porta che guarda a oriente, salì i gradini e misurò la soglia della porta; era una canna di larghezza. <sup id="toc_1059">7</sup>Ogni stanza misurava una canna di lunghezza e una di larghezza, da una stanza all’altra vi erano cinque cubiti: anche la soglia del portico dal lato dell’atrio della porta stessa, verso l’interno, era di una canna. <sup id="toc_1060">8</sup>Misurò l’atrio della porta: era di otto cubiti; <sup id="toc_1061">9</sup>i pilastri di due cubiti. L’atrio della porta era verso l’interno.</p>
  <p><sup id="toc_1062">10</sup>Le stanze della porta a oriente erano tre da una parte e tre dall’altra, tutt’e tre della stessa grandezza, come di una stessa misura erano i pilastri da una parte e dall’altra. <sup id="toc_1063">11</sup>Misurò la larghezza dell’apertura del portico: era di dieci cubiti; l’ampiezza della porta era di tredici cubiti. <sup id="toc_1064">12</sup>Davanti alle stanze vi era un parapetto di un cubito, da un lato e dall’altro; ogni stanza misurava sei cubiti per lato. <sup id="toc_1065">13</sup>Misurò poi il portico dal tetto di una stanza al suo opposto; la larghezza era di venticinque cubiti; da un’apertura all’altra; <sup id="toc_1066">14</sup>i pilastri li calcolò alti sessanta cubiti, dai pilastri cominciava il cortile che circondava la porta. <sup id="toc_1067">15</sup>Dalla facciata della porta d’ingresso alla facciata dell’atrio della porta interna vi era uno spazio di cinquanta cubiti. <sup id="toc_1068">16</sup>Le stanze e i pilastri avevano finestre con grate verso l’interno, intorno alla porta, come anche vi erano finestre intorno che davano sull’interno dell’atrio. Sui pilastri erano disegnate palme.</p>
  <p><sup id="toc_1069">17</sup>Poi mi condusse nel cortile esterno e vidi delle stanze e un lastricato costruito intorno al cortile; trenta erano le stanze lungo il lastricato. <sup id="toc_1070">18</sup>Il lastricato si estendeva ai lati delle porte per una estensione uguale alla larghezza delle porte stesse: era il lastricato inferiore. <sup id="toc_1071">19</sup>Misurò lo spazio dalla facciata della porta inferiore da oriente a settentrione alla facciata della porta interna, erano cento cubiti.</p>
  <p><sup id="toc_1072">20</sup>Poi misurò la lunghezza e la larghezza della porta che guarda a settentrione e conduce al cortile esterno. <sup id="toc_1073">21</sup>Le sue stanze, tre da una parte e tre dall’altra, i pilastri, l’atrio avevano le stesse dimensioni della prima porta: cinquanta cubiti di lunghezza per venticinque di larghezza. <sup id="toc_1074">22</sup>Le finestre, l’atrio e le palme avevano le stesse dimensioni di quelle della porta che guarda a oriente. Vi si accedeva per sette scalini: l’atrio era davanti. <sup id="toc_1075">23</sup>Di fronte al portico di settentrione vi era la porta, come di fronte a quello di oriente; misurò la distanza fra portico e portico: vi erano cento cubiti.</p>
  <p><sup id="toc_1076">24</sup>Mi condusse poi verso mezzogiorno: ecco un portico rivolto a mezzogiorno. Ne misurò i pilastri e l’atrio; avevano le stesse dimensioni. <sup id="toc_1077">25</sup>Intorno al portico, come intorno all’atrio, vi erano finestre uguali alle altre finestre. Esso misurava cinquanta cubiti di lunghezza per venticinque di larghezza. <sup id="toc_1078">26</sup>Vi si accedeva per sette gradini: il vestibolo stava verso l’interno. Sui pilastri, da una parte e dall’altra, vi erano ornamenti di palme. <sup id="toc_1079">27</sup>Il cortile interno aveva un portico verso mezzogiorno; egli misurò la distanza fra porta e porta in direzione del mezzogiorno; erano cento cubiti.</p>
  <p><sup id="toc_1080">28</sup>Allora mi introdusse nell’atrio interno, per il portico meridionale, e misurò questo portico; aveva le stesse dimensioni. <sup id="toc_1081">29</sup>Le stanze, i pilastri e l’atrio avevano le medesime misure. Intorno al portico, come intorno all’atrio, vi erano finestre. Esso misurava cinquanta cubiti di lunghezza per venticinque di larghezza.</p>
  <p><sup id="toc_1082">30</sup>Intorno vi erano vestiboli di venticinque cubiti di lunghezza per cinque di larghezza.</p>
  <p><sup id="toc_1083">31</sup>Il suo vestibolo era rivolto verso l’atrio esterno; sui pilastri c’erano ornamenti di palme; i gradini per i quali si accedeva erano otto.</p>
  <p><sup id="toc_1084">32</sup>Poi mi condusse al portico dell’atrio interno che guarda a oriente e lo misurò: aveva le solite dimensioni. <sup id="toc_1085">33</sup>Le stanze, i pilastri e l’atrio avevano le stesse dimensioni. Intorno al portico, come intorno all’atrio, vi erano finestre. Esso misurava cinquanta cubiti di lunghezza per venticinque di larghezza. <sup id="toc_1086">34</sup>Il suo vestibolo dava sull’atrio esterno: sui pilastri, da una parte e dall’altra vi erano ornamenti di palme: i gradini per i quali si accedeva erano otto.</p>
  <p><sup id="toc_1087">35</sup>Poi mi condusse al portico settentrionale e lo misurò: aveva le solite dimensioni, <sup id="toc_1088">36</sup>come le stanze, i pilastri e l’atrio. Intorno vi erano finestre. Esso misurava cinquanta cubiti di lunghezza per venticinque di larghezza. <sup id="toc_1089">37</sup>Il suo vestibolo dava sull’atrio esterno; sui pilastri, da una parte e dall’altra, c’erano ornamenti di palme: i gradini per cui vi si accedeva erano otto.</p>
  <p><sup id="toc_1090">38</sup>C’era anche una stanza con la porta vicino ai pilastri dei portici; là venivano lavati gli olocausti. <sup id="toc_1091">39</sup>Nell’atrio del portico vi erano due tavole da una parte e due dall’altra, sulle quali venivano sgozzati gli olocausti e i sacrifici espiatori e di riparazione. <sup id="toc_1092">40</sup>Altre due tavole erano sul lato esterno, a settentrione di chi entra nel portico, e due tavole all’altro lato presso l’atrio del portico. <sup id="toc_1093">41</sup>Così a ciascun lato del portico c’erano quattro tavole da una parte e quattro tavole dall’altra: otto tavole in tutto. Su di esse si sgozzavano le vittime. <sup id="toc_1094">42</sup>C’erano poi altre quattro tavole di pietre squadrate, per gli olocausti, lunghe un cubito e mezzo, larghe un cubito e mezzo e alte un cubito: su di esse venivano deposti gli strumenti con i quali si immolavano gli olocausti e gli altri sacrifici. <sup id="toc_1095">43</sup>Uncini d’un palmo erano attaccati all’interno tutt’intorno; sulle tavole si mettevano le carni delle offerte.</p>
  <p><sup id="toc_1096">44</sup>Fuori del portico interno, nell’atrio interno, vi erano due stanze: quella accanto al portico settentrionale guardava a mezzogiorno, l’altra accanto al portico meridionale guardava a settentrione. <sup id="toc_1097">45</sup>Egli mi disse: “La stanza che guarda a mezzogiorno è per i sacerdoti che hanno cura del tempio, <sup id="toc_1098">46</sup>mentre la stanza che guarda a settentrione è per i sacerdoti che hanno cura dell’altare: sono essi i figli di Zadòk che, tra i figli di Levi, si avvicinano al Signore per il suo servizio”.</p>
  <p><sup id="toc_1099">47</sup>Misurò quindi l’atrio: era un quadrato di cento cubiti di larghezza per cento di lunghezza. L’altare era di fronte al tempio.</p>
  <p><sup id="toc_1100">48</sup>Mi condusse poi nell’atrio del tempio e ne misurò i pilastri: erano ognuno cinque cubiti da una parte e cinque cubiti dall’altra; la larghezza del portico: tre cubiti da una parte e tre cubiti dall’altra. <sup id="toc_1101">49</sup>La lunghezza del vestibolo era di venti cubiti e la larghezza di dodici cubiti. Vi si accedeva per mezzo di dieci gradini; accanto ai pilastri c’erano due colonne, una da una parte e una dall’altra.</p>
  <h3 id="toc_1102">41</h3>
  <p><sup id="toc_1103">1</sup>M’introdusse poi nel santuario e misurò i pilastri: erano larghi sei cubiti da una parte e sei cubiti dall’altra. <sup id="toc_1104">2</sup>La porta era larga dieci cubiti e i lati della porta cinque cubiti da una parte e cinque cubiti dall’altra. Misurò quindi il santuario: era lungo quaranta cubiti e largo venti.</p>
  <p><sup id="toc_1105">3</sup>Andò poi nell’interno e misurò i pilastri della porta, due cubiti, e la porta, sei cubiti; la larghezza della porta, sette cubiti. <sup id="toc_1106">4</sup>Ne misurò ancora la lunghezza, venti cubiti e la larghezza, davanti al santuario, venti cubiti, poi mi disse: “Questo è il Santo dei santi”.</p>
  <p><sup id="toc_1107">5</sup>Misurò poi il muro del tempio, sei cubiti; poi la larghezza dell’edificio laterale, quattro cubiti, intorno al tempio. <sup id="toc_1108">6</sup>Le celle laterali erano una sull’altra, trenta per tre piani. Per le celle all’intorno, c’erano, nel muro del tempio, rientranze in modo che fossero collegate fra di loro, ma non collegate al muro del tempio. <sup id="toc_1109">7</sup>Salendo da un piano all’altro l’ampiezza delle celle aumentava, perciò la costruzione era più larga verso l’alto. Dal piano inferiore si poteva salire al piano di mezzo e da questo a quello più alto. <sup id="toc_1110">8</sup>Io vidi intorno al tempio una elevazione. I fondamenti dell’edificio laterale erano di una canna intera di sei cubiti. <sup id="toc_1111">9</sup>La larghezza del muro esterno dell’edificio laterale era di cinque cubiti, come quella dello spazio rimanente. Fra l’edificio laterale del tempio <sup id="toc_1112">10</sup>e le stanze c’era una larghezza di venti cubiti intorno al tempio. <sup id="toc_1113">11</sup>Le porte dell’edificio laterale rimanevano sullo spazio libero; una porta dava a settentrione e una a mezzogiorno. Lo spazio libero era cinque cubiti tutt’intorno.</p>
  <p><sup id="toc_1114">12</sup>La costruzione che era di fronte allo spazio libero sul lato d’occidente, aveva settanta cubiti di larghezza; il muro della costruzione era tutt’intorno dello spessore di cinque cubiti; la sua lunghezza di novanta cubiti.</p>
  <p><sup id="toc_1115">13</sup>Poi misurò il tempio: lunghezza cento cubiti; lo spazio libero, edificio e sue mura, anch’essi cento cubiti. <sup id="toc_1116">14</sup>La larghezza della facciata del tempio con lo spazio libero, cento cubiti. <sup id="toc_1117">15</sup>Misurò ancora la larghezza dell’edificio di fronte allo spazio libero nella parte retrostante, con le gallerie di qua e di là: era cento cubiti.</p>
  <p>L’interno del santuario, il suo vestibolo, <sup id="toc_1118">16</sup>gli stipiti, le finestre a grate e le gallerie attorno a tutti e tre, a cominciare dalla soglia, erano rivestiti di tavole di legno, tutt’intorno, dal pavimento fino alle finestre, che erano velate. <sup id="toc_1119">17</sup>Dalla porta, dentro e fuori del tempio e su tutte le pareti interne ed esterne erano dipinti <sup id="toc_1120">18</sup>cherubini e palme. Fra cherubino e cherubino c’era una palma; ogni cherubino aveva due aspetti: <sup id="toc_1121">19</sup>aspetto d’uomo verso una palma e aspetto di leone verso l’altra palma, effigiati intorno a tutto il tempio. <sup id="toc_1122">20</sup>Da terra fino sopra la porta erano disposti cherubini e palme sulle pareti del santuario.</p>
  <p><sup id="toc_1123">21</sup>Gli stipiti del santuario erano quadrangolari.</p>
  <p>Davanti al Santo dei santi c’era come <sup id="toc_1124">22</sup>un altare di legno, alto tre cubiti, due cubiti di lunghezza e due di larghezza. Gli angoli, la base e i lati erano di legno. Mi disse: “Questa è la tavola che sta davanti al Signore”.</p>
  <p><sup id="toc_1125">23</sup>Il santuario e il Santo dei santi avevano due porte ciascuno. <sup id="toc_1126">24</sup>Ogni porta aveva due battenti e ogni battente si ripiegava in due pezzi: due per un battente e due per l’altro. <sup id="toc_1127">25</sup>Sulle porte erano dipinti cherubini e palme come sulle pareti: un portale di legno era sulla facciata dell’atrio all’esterno. <sup id="toc_1128">26</sup>Finestre e grate e palme erano da tutt’e due le parti, ai lati del vestibolo, alle celle annesse al tempio e agli architravi.</p>
  <h3 id="toc_1129">42</h3>
  <p><sup id="toc_1130">1</sup>Allora mi fece uscire nell’atrio esterno dal lato settentrionale e mi condusse all’appartamento che sta di fronte allo spazio libero prospicente l’edificio verso settentrione. <sup id="toc_1131">2</sup>Nella facciata aveva una lunghezza di cento cubiti, verso settentrione, e cinquanta cubiti di larghezza. <sup id="toc_1132">3</sup>Di fronte ai venti cubiti dell’atrio interno e di fronte al lastricato esterno, vi era un porticato davanti a un altro porticato a tre piani; <sup id="toc_1133">4</sup>davanti alle stanze c’era un corridoio di dieci cubiti di larghezza per cento di lunghezza: le porte delle stanze guardavano a settentrione. <sup id="toc_1134">5</sup>Le stanze superiori erano più strette delle inferiori e intermedie, perché i porticati occupavano parte dello spazio. <sup id="toc_1135">6</sup>Erano a tre piani, ma non avevano colonne come quelle degli altri, e perciò le stanze superiori erano più strette rispetto a quelle intermedie e a quelle inferiori. <sup id="toc_1136">7</sup>Il muro esterno parallelo alle stanze, dal lato del corridoio esterno, aveva, davanti alle stanze, una lunghezza di cinquanta cubiti. <sup id="toc_1137">8</sup>Infatti la lunghezza delle stanze dell’atrio esterno era di cinquanta cubiti, mentre dal lato del tempio era di cento cubiti. <sup id="toc_1138">9</sup>In basso le stanze avevano l’ingresso rivolto verso oriente, entrando dall’atrio esterno, sulla larghezza del muro dell’atrio.</p>
  <p><sup id="toc_1139">10</sup>A mezzogiorno, di fronte allo spazio libero e alla muraglia di cinta, c’erano stanze <sup id="toc_1140">11</sup>e, davanti ad esse, un passaggio simile a quello delle stanze poste a settentrione: la lunghezza e la larghezza erano uguali a quelle, come anche le varie uscite e le loro disposizioni; come le porte di quelle, <sup id="toc_1141">12</sup>così erano le porte delle stanze che davano a mezzogiorno; una porta era al principio dell’ambulacro, lungo il muro corrispondente, a oriente di chi entra. <sup id="toc_1142">13</sup>Egli mi disse: “Le stanze a settentrione e quelle a mezzogiorno, di fronte allo spazio libero, sono le stanze sacre, dove i sacerdoti che si accostano al Signore mangeranno le cose santissime: ivi riporranno le cose santissime, le oblazioni e le vittime di espiazione e di riparazione, perché santo è questo luogo. <sup id="toc_1143">14</sup>Quando i sacerdoti vi saranno entrati, non usciranno dal luogo santo verso l’atrio esterno, ma deporranno là le loro vesti con le quali hanno prestato servizio, perché esse sono sante: indosseranno altre vesti e così si avvicineranno al luogo destinato al popolo”.</p>
  <p><sup id="toc_1144">15</sup>Terminato ch’egli ebbe di misurare l’interno del tempio mi condusse fuori per la porta che guarda a oriente, e misurò la cinta intorno. <sup id="toc_1145">16</sup>Misurò il lato orientale con la canna per misurare: era cinquecento canne, in canne da misura, all’intorno. <sup id="toc_1146">17</sup>Misurò il lato settentrionale: era cinquecento canne, in canne da misura, all’intorno. <sup id="toc_1147">18</sup>Misurò il lato meridionale: era cinquecento canne, con la canna da misura. <sup id="toc_1148">19</sup>Si volse al lato occidentale: misurò cinquecento canne con la canna da misura. <sup id="toc_1149">20</sup>Da quattro lati egli misurò il tempio; aveva intorno un muro lungo cinquecento canne e largo cinquecento, per separare il luogo sacro da quello profano.</p>
  <h3 id="toc_1150">43</h3>
  <p><sup id="toc_1151">1</sup>Mi condusse allora verso la porta che guarda a oriente <sup id="toc_1152">2</sup>ed ecco che la gloria del Dio d’Israele giungeva dalla via orientale e il suo rumore era come il rumore delle grandi acque e la terra risplendeva della sua gloria. <sup id="toc_1153">3</sup>La visione che io vidi era simile a quella che avevo vista quando andai per distruggere la città e simile a quella che avevo vista presso il canale Chebàr. Io caddi con la faccia a terra. <sup id="toc_1154">4</sup>La gloria del Signore entrò nel tempio per la porta che guarda a oriente.</p>
  <p><sup id="toc_1155">5</sup>Lo spirito mi prese e mi condusse nell’atrio interno: ecco, la gloria del Signore riempiva il tempio. <sup id="toc_1156">6</sup>Mentre quell’uomo stava in piedi accanto a me, sentii che qualcuno entro il tempio mi parlava <sup id="toc_1157">7</sup>e mi diceva: “Figlio dell’uomo, questo è il luogo del mio trono e il luogo dove posano i miei piedi, dove io abiterò in mezzo agli Israeliti, per sempre. E la casa d’Israele, il popolo e i suoi re, non profaneranno più il mio santo nome con le loro prostituzioni e con i cadaveri dei loro re e con le loro stele, <sup id="toc_1158">8</sup>collocando la loro soglia accanto alla mia soglia e i loro stipiti accanto ai miei stipiti, così che fra me e loro vi era solo il muro, hanno profanato il mio santo nome con tutti gli abomini che hanno commessi, perciò li ho distrutti con ira. <sup id="toc_1159">9</sup>Ma d’ora in poi essi allontaneranno da me le loro prostituzioni e i cadaveri dei loro re e io abiterò in mezzo a loro per sempre.</p>
  <p><sup id="toc_1160">10</sup>Tu, figlio dell’uomo, descrivi questo tempio alla casa d’Israele, perché arrossiscano delle loro iniquità; ne misurino la pianta <sup id="toc_1161">11</sup>e, se si vergogneranno di quanto hanno fatto, manifesta loro la forma di questo tempio, la sua disposizione, le sue uscite, i suoi ingressi, tutti i suoi aspetti, tutti i suoi regolamenti, tutte le sue forme e tutte le sue leggi: mettili per iscritto davanti ai loro occhi, perché osservino tutte queste norme e tutti questi regolamenti e li mettano in pratica. <sup id="toc_1162">12</sup>Questa è la legge del tempio: alla sommità del monte, tutto il territorio che lo circonda è santissimo; ecco, questa è la legge del tempio.</p>
  <p><sup id="toc_1163">13</sup>Queste sono le misure dell’altare in cubiti, di un cubito e un palmo ciascuno. La base era di un cubito di altezza per un cubito di larghezza: il suo bordo intorno era un palmo. Tale lo zoccolo dell’altare.</p>
  <p><sup id="toc_1164">14</sup>Dalla base che posava a terra fino alla piattaforma inferiore vi erano due cubiti di altezza e un cubito di larghezza: dalla piattaforma piccola alla piattaforma più grande vi erano quattro cubiti di altezza e un cubito di larghezza.</p>
  <p><sup id="toc_1165">15</sup>Il focolare era di quattro cubiti e sul focolare vi erano quattro corni. <sup id="toc_1166">16</sup>Il focolare era dodici cubiti di lunghezza per dodici di larghezza, cioè quadrato. <sup id="toc_1167">17</sup>La piattaforma superiore era un quadrato di quattordici cubiti di lunghezza per quattordici cubiti di larghezza, con un orlo intorno di mezzo cubito, e la base, intorno, di un cubito: i suoi gradini guardavano a oriente.</p>
  <p><sup id="toc_1168">18</sup>Egli mi parlò: “Figlio dell’uomo, dice il Signore Dio: Queste sono le leggi dell’altare, quando verrà costruito per offrirvi sopra il sangue. <sup id="toc_1169">19</sup>Ai sacerdoti leviti della stirpe di Zadòk, che si avvicineranno a me per servirmi, tu darai – parola del Signore Dio – un giovenco per l’espiazione. <sup id="toc_1170">20</sup>Prenderai di quel sangue e lo spanderai sui quattro corni dell’altare, sui quattro angoli della piattaforma e intorno all’orlo. Così lo purificherai e ne farai l’espiazione. <sup id="toc_1171">21</sup>Prenderai poi il giovenco del sacrificio espiatorio e lo brucerai in un luogo appartato del tempio, fuori del santuario. <sup id="toc_1172">22</sup>Il secondo giorno offrirai, per il peccato, un capro senza difetto e farai la purificazione dell’altare come hai fatto con il giovenco. <sup id="toc_1173">23</sup>Terminato il rito della purificazione, offrirai un giovenco senza difetti e un montone del gregge senza difetti. <sup id="toc_1174">24</sup>Tu li presenterai al Signore e i sacerdoti getteranno il sale su di loro, poi li offriranno in olocausto al Signore. <sup id="toc_1175">25</sup>Per sette giorni sacrificherai per il peccato un capro al giorno e verrà offerto anche un giovenco e un montone del gregge senza difetti. <sup id="toc_1176">26</sup>Per sette giorni si farà l’espiazione dell’altare e lo si purificherà e consacrerà. <sup id="toc_1177">27</sup>Finiti questi giorni, dall’ottavo in poi, i sacerdoti immoleranno sopra l’altare i vostri olocausti, i vostri sacrifici di comunione e io vi sarò propizio”. Oracolo del Signore Dio.</p>
  <h3 id="toc_1178">44</h3>
  <p><sup id="toc_1179">1</sup>Mi condusse poi alla porta esterna del santuario dalla parte di oriente; essa era chiusa. <sup id="toc_1180">2</sup>Mi disse: “Questa porta rimarrà chiusa: non verrà aperta, nessuno vi passerà, perché c’è passato il Signore, Dio d’Israele. Perciò resterà chiusa. <sup id="toc_1181">3</sup>Ma il principe, il principe siederà in essa per cibarsi davanti al Signore; entrerà dal vestibolo della porta e di lì uscirà”.</p>
  <p><sup id="toc_1182">4</sup>Poi mi condusse per la porta settentrionale, davanti al tempio. Guardai ed ecco la gloria del Signore riempiva il tempio. Caddi con la faccia a terra <sup id="toc_1183">5</sup>e il Signore mi disse: “Figlio dell’uomo, sta’ attento, osserva bene e ascolta quanto io ti dirò sulle prescrizioni riguardo al tempio e su tutte le sue leggi; sta’ attento a come si entra nel tempio da tutti gli accessi del santuario. <sup id="toc_1184">6</sup>Riferirai a quei ribelli, alla gente d’Israele: Così dice il Signore Dio: Troppi sono stati per voi gli abomini, o Israeliti! <sup id="toc_1185">7</sup>Avete introdotto figli stranieri, non circoncisi di cuore e non circoncisi di carne, perché stessero nel mio santuario e profanassero il mio tempio, mentre mi offrivate il mio cibo, il grasso e il sangue, rompendo così la mia alleanza con tutti i vostri abomini. <sup id="toc_1186">8</sup>Non vi siete presi voi la cura delle mie cose sante ma avete affidato loro, al vostro posto, la custodia del mio santuario. <sup id="toc_1187">9</sup>Così dice il Signore Dio: Nessuno straniero, non circonciso di cuore, non circonciso nella carne, entrerà nel mio santuario, nessuno di tutti gli stranieri che sono in mezzo agli Israeliti.</p>
  <p><sup id="toc_1188">10</sup>Anche i leviti, che si sono allontanati da me nel traviamento d’Israele e hanno seguito i loro idoli, sconteranno la propria iniquità; <sup id="toc_1189">11</sup>serviranno nel mio santuario come guardie delle porte del tempio e come servi del tempio; sgozzeranno gli olocausti e le vittime del popolo e staranno davanti ad esso pronti al suo servizio. <sup id="toc_1190">12</sup>Poiché l’hanno servito davanti ai suoi idoli e sono stati per la gente d’Israele occasione di peccato, perciò io ho alzato la mano su di loro – parola del Signore Dio – ed essi sconteranno la loro iniquità. <sup id="toc_1191">13</sup>Non si avvicineranno più a me per servirmi come sacerdoti e toccare tutte le mie cose sante e santissime, ma sconteranno la vergogna degli abomini che hanno compiuti. <sup id="toc_1192">14</sup>Affido loro la custodia del tempio e ogni suo servizio e qualunque cosa da compiere in esso.</p>
  <p><sup id="toc_1193">15</sup>I sacerdoti leviti figli di Zadòk, che hanno osservato le prescrizioni del mio santuario quando gli Israeliti si erano allontanati da me, si avvicineranno a me per servirmi e staranno davanti a me per offrirmi il grasso e il sangue. Parola del Signore Dio. <sup id="toc_1194">16</sup>Essi entreranno nel mio santuario e si avvicineranno alla mia tavola per servirmi e custodiranno le mie prescrizioni.</p>
  <p><sup id="toc_1195">17</sup>Quando entreranno dalle porte dell’atrio interno, indosseranno vesti di lino; non porteranno alcun indumento di lana, quando essi eserciteranno il ministero alle porte dell’atrio interno e nel tempio. <sup id="toc_1196">18</sup>Porteranno in capo turbanti di lino e avranno mutande ai fianchi: non si cingeranno di quanto provochi il sudore. <sup id="toc_1197">19</sup>Quando usciranno nell’atrio esterno verso il popolo, si toglieranno le vesti con le quali hanno ufficiato e le deporranno nelle stanze del santuario: indosseranno altre vesti per non comunicare con esse la consacrazione al popolo. <sup id="toc_1198">20</sup>Non si raderanno il capo, né si lasceranno crescere la chioma, ma avranno i capelli normalmente tagliati. <sup id="toc_1199">21</sup>Nessun sacerdote berrà vino quando dovrà entrare nell’atrio interno. <sup id="toc_1200">22</sup>Non prenderanno in sposa una vedova, né una ripudiata, ma solo una vergine della stirpe d’Israele: potranno sposare però una vedova, se è la vedova di un sacerdote. <sup id="toc_1201">23</sup>Indicheranno al mio popolo ciò che è santo e ciò che è profano e gli insegneranno ciò che è mondo e ciò che è immondo. <sup id="toc_1202">24</sup>Nelle liti essi saranno i giudici e decideranno secondo le mie leggi. In tutte le mie feste osserveranno le mie leggi e i miei statuti e santificheranno i miei sabati. <sup id="toc_1203">25</sup>Nessuno di essi si avvicinerà a un cadavere per non rendersi immondo, ma potrà rendersi immondo per il padre, la madre, un figlio, una figlia, un fratello o per una sorella non maritata: <sup id="toc_1204">26</sup>dopo essersi purificato, gli si conteranno sette giorni <sup id="toc_1205">27</sup>e quando egli rientrerà nel luogo santo, nell’atrio interno per servire nel santuario, offrirà il suo sacrificio espiatorio. Parola del Signore Dio.</p>
  <p><sup id="toc_1206">28</sup>Essi non avranno alcuna eredità. Io sarò la loro eredità: non sarà dato loro alcun possesso in Israele; io sono il loro possesso. <sup id="toc_1207">29</sup>Saranno loro cibo le oblazioni, i sacrifici espiatori, i sacrifici di riparazione; apparterrà loro quanto è stato votato allo sterminio in Israele. <sup id="toc_1208">30</sup>La parte migliore di tutte le vostre primizie e ogni specie di offerta apparterranno ai sacerdoti: così darete al sacerdote le primizie dei vostri macinati, per far posare la benedizione sulla vostra casa. <sup id="toc_1209">31</sup>I sacerdoti non mangeranno la carne di alcun animale morto di morte naturale o sbranato, di uccelli o di altri animali”.</p>
  <h3 id="toc_1210">45</h3>
  <p><sup id="toc_1211">1</sup>“Quando voi spartirete a sorte la regione, in eredità, preleverete dal territorio, in offerta al Signore, una porzione sacra, lunga venticinquemila cubiti e larga ventimila: essa sarà santa per tutta la sua estensione. <sup id="toc_1212">2</sup>Di essa sarà per il santuario un quadrato di cinquecento cubiti per cinquecento, con una zona libera all’intorno di cinquanta cubiti. <sup id="toc_1213">3</sup>In quella superficie misurerai un tratto di venticinquemila cubiti di lunghezza per diecimila di larghezza, dove sarà il santuario, il Santo dei santi. <sup id="toc_1214">4</sup>Esso sarà la parte sacra del paese, sarà per i sacerdoti ministri del santuario, che si avvicinano per servire il Signore: questo luogo servirà per le loro case e come luogo sacro per il santuario. <sup id="toc_1215">5</sup>Uno spazio di venticinquemila cubiti di lunghezza per diecimila di larghezza sarà il possesso dei leviti che servono nel tempio, con città dove abitare. <sup id="toc_1216">6</sup>Come possesso poi delle città assegnerete un tratto di cinquemila cubiti di larghezza per venticinquemila di lunghezza, parallelo alla parte assegnata al santuario: apparterrà a tutta la gente d’Israele.</p>
  <p><sup id="toc_1217">7</sup>Al principe sarà assegnato un possesso di qua e di là della parte sacra e del territorio dalle città, al fianco della parte sacra e al fianco del territorio della città, a occidente fino all’estremità occidentale e a oriente sino al confine orientale, per una lunghezza uguale a ognuna delle parti, dal confine occidentale sino a quello orientale. <sup id="toc_1218">8</sup>Questa sarà la sua terra, il suo possesso in Israele e così i miei prìncipi non opprimeranno il mio popolo, ma lasceranno la terra alla gente d’Israele, alle sue tribù”.</p>
  <p><sup id="toc_1219">9</sup>Dice il Signore Dio: “Basta, prìncipi d’Israele, basta con le violenze e le rapine! Agite secondo il diritto e la giustizia; eliminate le vostre estorsioni dal mio popolo. Parola del Signore Dio. <sup id="toc_1220">10</sup>Abbiate bilance giuste, <i>efa</i>
giusta, <i>bat</i>
giusto. <sup id="toc_1221">11</sup>L’<i>efa</i>
e il <i>bat</i>
saranno della medesima misura così che il <i>bat</i>
e l’<i>efa</i>
contengano un decimo del <i>comer</i>, la loro misura sarà in relazione al <i>comer</i>. <sup id="toc_1222">12</sup>Il siclo sarà di venti <i>ghere</i>: venti sicli, venticinque sicli e quindici sicli saranno la vostra mina.</p>
  <p><sup id="toc_1223">13</sup>Questa sarà l’offerta che voi preleverete: un sesto di <i>efa</i>
per ogni <i>comer</i>
di frumento e un sesto di <i>efa</i>
per ogni <i>comer</i>
di orzo. <sup id="toc_1224">14</sup>Norma per l’olio – che si misura con il <i>bat</i>
– è un decimo del <i>bat</i>
per ogni <i>kor</i>. Dieci <i>bat</i>
corrispondono ad un <i>comer</i>, perché dieci <i>bat</i>
formano un <i>comer</i>. <sup id="toc_1225">15</sup>Dal gregge, una pecora ogni duecento, dai prati fertili d’Israele. Questa sarà data per le oblazioni, per gli olocausti, per i sacrifici di comunione, in espiazione per loro. Parola del Signore Dio. <sup id="toc_1226">16</sup>Tutta la popolazione del paese sarà tenuta a questa offerta verso il principe d’Israele. <sup id="toc_1227">17</sup>A carico del principe saranno gli olocausti, le oblazioni e le libazioni nelle solennità, nei noviluni e nei sabati, in tutte le feste della gente d’Israele. Egli provvederà per il sacrificio espiatorio, l’oblazione, l’olocausto e il sacrificio di comunione per l’espiazione della gente d’Israele”.</p>
  <p><sup id="toc_1228">18</sup>Dice il Signore Dio: “Il primo giorno del primo mese, prenderai un giovenco senza difetti e purificherai il santuario. <sup id="toc_1229">19</sup>Il sacerdote prenderà il sangue della vittima per il peccato e lo metterà sugli stipiti del tempio e sui quattro angoli dello zoccolo dell’altare e sugli stipiti delle porte dell’atrio interno. <sup id="toc_1230">20</sup>Lo stesso farà il sette del mese per chi abbia peccato per errore o per ignoranza: così purificherete il tempio. <sup id="toc_1231">21</sup>Il quattordici del primo mese sarà per voi la pasqua, festa d’una settimana di giorni: mangeranno pane azzimo. <sup id="toc_1232">22</sup>In quel giorno il principe offrirà, per sé e per tutto il popolo del paese, un giovenco per il peccato; <sup id="toc_1233">23</sup>nei sette giorni della festa offrirà in olocausto al Signore sette giovenchi e sette montoni, senza difetti, in ognuno dei sette giorni, e un capro in sacrificio per il peccato, ogni giorno. <sup id="toc_1234">24</sup>In oblazione offrirà un’<i>efa</i>
per giovenco e un’<i>efa</i>
per montone, con un <i>hin</i>
di olio per ogni <i>efa</i>.</p>
  <p><sup id="toc_1235">25</sup>Il quindici del settimo mese farà per la festa come in quei sette giorni, per i sacrifici espiatori, per gli olocausti, le oblazioni e l’olio”.</p>
  <h3 id="toc_1236">46</h3>
  <p><sup id="toc_1237">1</sup>Dice il Signore Dio: “Il portico dell’atrio interno che guarda a oriente rimarrà chiuso nei sei giorni di lavoro; sarà aperto il sabato e nei giorni del novilunio. <sup id="toc_1238">2</sup>Il principe entrerà dal di fuori passando dal vestibolo del portico esterno e si fermerà presso lo stipite del portico, mentre i sacerdoti offriranno il suo olocausto e il suo sacrificio di comunione. Egli si prostrerà sulla soglia del portico, poi uscirà e il portico non sarà chiuso fino al tramonto. <sup id="toc_1239">3</sup>Il popolo del paese si prostrerà nei sabati e nei giorni del novilunio all’ingresso del portico, davanti al Signore.</p>
  <p><sup id="toc_1240">4</sup>L’olocausto che il principe offrirà al Signore nel giorno di sabato sarà di sei agnelli e un montone senza difetti; <sup id="toc_1241">5</sup>come oblazione offrirà un’<i>efa</i>
per il montone, per gli agnelli quell’offerta che potrà dare; di olio un <i>hin</i>
per ogni <i>efa</i>. <sup id="toc_1242">6</sup>Nel giorno del novilunio offrirà in olocausto un giovenco senza difetti, sei agnelli e un montone senza difetti; <sup id="toc_1243">7</sup>in oblazione, un’<i>efa</i>
per il giovenco e un’<i>efa</i>
per il montone e per gli agnelli quanto potrà dare; d’olio, un <i>hin</i>
per ogni <i>efa</i>. <sup id="toc_1244">8</sup>Quando il principe entrerà, dovrà entrare passando per l’atrio del portico e da esso uscirà. <sup id="toc_1245">9</sup>Quando verrà il popolo del paese davanti al Signore nelle solennità, coloro che saranno entrati dalla porta di settentrione per adorare, usciranno dal portico di mezzogiorno; quelli che saranno entrati dal portico di mezzogiorno usciranno dal portico di settentrione. Nessuno uscirà dal portico da cui è entrato ma uscirà da quello opposto. <sup id="toc_1246">10</sup>Il principe sarà in mezzo a loro; entrerà come entrano loro e uscirà come escono loro. <sup id="toc_1247">11</sup>Nelle feste e nelle solennità l’oblazione sarà di un’<i>efa</i>
per il giovenco e di un’<i>efa</i>
per il montone; per gli agnelli quello che potrà dare; l’olio sarà di un <i>hin</i>
per ogni <i>efa</i>.</p>
  <p><sup id="toc_1248">12</sup>Quando il principe vorrà offrire volontariamente al Signore un olocausto o sacrifici di comunione, gli sarà aperto il portico che guarda ad oriente e offrirà l’olocausto e il sacrificio di comunione come li offre nei giorni di sabato; poi uscirà e il portico verrà chiuso appena sarà uscito.<br/> <sup id="toc_1249">13</sup>Ogni giorno tu offrirai in olocausto al Signore un agnello di un anno, senza difetti; l’offrirai ogni mattina. <sup id="toc_1250">14</sup>Su di esso farai ogni mattina un’oblazione di un sesto di <i>efa</i>; di olio offrirai un terzo di <i>hin</i>
per intridere il fior di farina: è un’oblazione al Signore, la legge dell’olocausto quotidiano. <sup id="toc_1251">15</sup>Si offrirà dunque l’agnello, l’oblazione e l’olio, ogni mattina: è l’olocausto quotidiano”.</p>
  <p><sup id="toc_1252">16</sup>Dice il Signore Dio: “Se il principe darà in dono ad uno dei suoi figli qualcosa della sua eredità, il dono rimarrà ai suoi figli come eredità. <sup id="toc_1253">17</sup>Se invece egli farà sulla sua eredità un dono a uno dei suoi servi, il dono apparterrà al servo fino all’anno dell’affrancamento, poi ritornerà al principe: ma la sua eredità resterà ai suoi figli. <sup id="toc_1254">18</sup>Il principe non prenderà niente dell’eredità del popolo, privandolo, con esazioni, del suo possesso; egli lascerà in eredità ai suoi figli parte di quanto possiede, perché nessuno del mio popolo sia scacciato dal suo possesso”.</p>
  <p><sup id="toc_1255">19</sup>Poi egli mi condusse, per il corridoio che sta sul fianco del portico, alle stanze del santuario destinate ai sacerdoti, dalla parte di settentrione: ed ecco alla estremità di occidente un posto riservato. <sup id="toc_1256">20</sup>Mi disse: “Questo è il luogo dove i sacerdoti cuoceranno le carni dei sacrifici di riparazione e di espiazione e dove cuoceranno le oblazioni, senza portarle fuori nell’atrio esterno e correre il rischio di comunicare la consacrazione al popolo”. <sup id="toc_1257">21</sup>Mi condusse nell’atrio esterno e mi fece passare presso i quattro angoli dell’atrio e a ciascun angolo dell’atrio vi era un cortile; <sup id="toc_1258">22</sup>quindi ai quattro angoli dell’atrio vi erano quattro piccoli cortili lunghi quaranta cubiti e larghi trenta, tutti d’una stessa misura. <sup id="toc_1259">23</sup>Un muro girava intorno a tutt’e quattro e dei fornelli erano costruiti in basso intorno al muro. <sup id="toc_1260">24</sup>Egli mi disse: “Queste sono le cucine dove i servi del tempio cuoceranno i sacrifici del popolo”.</p>
  <h3 id="toc_1261">47</h3>
  <p><sup id="toc_1262">1</sup>Mi condusse poi all’ingresso del tempio e vidi che sotto la soglia del tempio usciva acqua verso oriente, poiché la facciata del tempio era verso oriente. Quell’acqua scendeva sotto il lato destro del tempio, dalla parte meridionale dell’altare. <sup id="toc_1263">2</sup>Mi condusse fuori dalla porta settentrionale e mi fece girare all’esterno fino alla porta esterna che guarda a oriente, e vidi che l’acqua scaturiva dal lato destro. <sup id="toc_1264">3</sup>Quell’uomo avanzò verso oriente e con una cordicella in mano misurò mille cubiti, poi mi fece attraversare quell’acqua: mi giungeva alla caviglia. <sup id="toc_1265">4</sup>Misurò altri mille cubiti, poi mi fece attraversare quell’acqua: mi giungeva al ginocchio. Misurò altri mille cubiti, poi mi fece attraversare l’acqua: mi giungeva ai fianchi. <sup id="toc_1266">5</sup>Ne misurò altri mille: era un fiume che non potevo attraversare, perché le acque erano cresciute, erano acque navigabili, un fiume da non potersi passare a guado. <sup id="toc_1267">6</sup>Allora egli mi disse: “Hai visto, figlio dell’uomo?”.</p>
  <p>Poi mi fece ritornare sulla sponda del fiume; <sup id="toc_1268">7</sup>voltandomi, vidi che sulla sponda del fiume vi era un grandissima quantità di alberi da una parte e dall’altra. <sup id="toc_1269">8</sup>Mi disse: “Queste acque escono di nuovo nella regione orientale, scendono nell’Araba ed entrano nel mare: sboccate in mare, ne risanano le acque. <sup id="toc_1270">9</sup>Ogni essere vivente che si muove dovunque arriva il fiume, vivrà: il pesce vi sarà abbondantissimo, perché quelle acque dove giungono, risanano e là dove giungerà il torrente tutto rivivrà. <sup id="toc_1271">10</sup>Sulle sue rive vi saranno pescatori: da Engàddi a En-Eglàim vi sarà una distesa di reti. I pesci, secondo le loro specie, saranno abbondanti come i pesci del Mar Mediterraneo. <sup id="toc_1272">11</sup>Però le sue paludi e le sue lagune non saranno risanate: saranno abbandonate al sale. <sup id="toc_1273">12</sup>Lungo il fiume, su una riva e sull’altra, crescerà ogni sorta di alberi da frutto, le cui fronde non appassiranno: i loro frutti non cesseranno e ogni mese matureranno, perché le loro acque sgorgano dal santuario. I loro frutti serviranno come cibo e le foglie come medicina”.</p>
  <p><sup id="toc_1274">13</sup>Dice il Signore Dio: “Questi saranno i confini della terra che spartirete fra le dodici tribù d’Israele, dando a Giuseppe due parti. <sup id="toc_1275">14</sup>Ognuno di voi possederà come l’altro la parte di territorio che io alzando la mano ho giurato di dare ai vostri padri: questa terra sarà in vostra eredità.</p>
  <p><sup id="toc_1276">15</sup>Ecco dunque quali saranno i confini del paese. A settentrione, dal Mar Mediterraneo lungo la via di Chetlòn fino a Zedàd; <sup id="toc_1277">16</sup>il territorio di Amat, Berotà, Sibràim, che è fra il territorio di Damasco e quello di Amat, Cazer-Ticòn, che è sulla frontiera di Hauràn. <sup id="toc_1278">17</sup>Quindi la frontiera si estenderà dal mare fino a Cazer-Enòn, con il territorio di Damasco e quello di Amat a settentrione. Questo il lato settentrionale. <sup id="toc_1279">18</sup>A oriente, fra l’Hauràn, Damasco e Gàlaad e il paese d’Israele, sarà di confine il Giordano, fino al mare orientale, e verso Tamàr. Questo il lato orientale.</p>
  <p><sup id="toc_1280">19</sup>A mezzogiorno, da Tamàr fino alle acque di Meriba-Kadès, fino al torrente verso il Mar Mediterraneo. Questo il lato meridionale verso il Negheb.</p>
  <p><sup id="toc_1281">20</sup>A occidente, il Mar Mediterraneo, dal confine sino davanti all’ingresso di Amat. Questo il lato occidentale.</p>
  <p><sup id="toc_1282">21</sup>Vi spartirete questo territorio secondo le tribù d’Israele. <sup id="toc_1283">22</sup>Lo dividerete in eredità fra voi e i forestieri che abitano con voi, i quali hanno generato figli in mezzo a voi; questi saranno per voi come indigeni fra gli Israeliti e tireranno a sorte con voi la loro parte in mezzo alle tribù d’Israele. <sup id="toc_1284">23</sup>Nella tribù in cui lo straniero è stabilito, là gli darete la sua parte”. Parola del Signore Dio.</p>
  <h3 id="toc_1285">48</h3>
  <p><sup id="toc_1286">1</sup>Questi sono i nomi delle tribù: dal confine settentrionale, lungo la via di Chetlòn che conduce ad Amat, fino a Cazer-Enòn, con a settentrione la frontiera di Damasco e lungo il confine di Amat, dal lato d’oriente fino al mare, sarà assegnata a Dan una parte.</p>
  <p><sup id="toc_1287">2</sup>Sulla frontiera di Dan, dal limite orientale al limite occidentale: Aser, una parte.</p>
  <p><sup id="toc_1288">3</sup>Sulla frontiera di Aser, dal limite orientale fino al limite occidentale: Nèftali, una parte.</p>
  <p><sup id="toc_1289">4</sup>Sulla frontiera di Nèftali, dal limite orientale fino al limite occidentale: Manàsse, una parte.</p>
  <p><sup id="toc_1290">5</sup>Sulla frontiera di Manàsse, dal limite orientale fino al limite occidentale: Èfraim, una parte.</p>
  <p><sup id="toc_1291">6</sup>Sulla frontiera di Èfraim, dal limite orientale fino al limite occidentale: Ruben, una parte.</p>
  <p><sup id="toc_1292">7</sup>Sulla frontiera di Ruben, dal limite orientale fino al limite occidentale: Giuda, una parte.</p>
  <p><sup id="toc_1293">8</sup>Sulla frontiera di Giuda, dal limite orientale fino al limite occidentale, starà la porzione che preleverete, larga venticinquemila cubiti e lunga come una delle parti dal limite orientale fino al limite occidentale: in mezzo sorgerà il santuario.</p>
  <p><sup id="toc_1294">9</sup>La parte che voi preleverete per il Signore avrà venticinquemila cubiti di lunghezza per ventimila di larghezza. <sup id="toc_1295">10</sup>Ai sacerdoti apparterrà la parte sacra del territorio, venticinquemila cubiti a settentrione e diecimila di larghezza a ponente, diecimila cubiti di larghezza a oriente e venticinquemila cubiti di lunghezza a mezzogiorno. In mezzo sorgerà il santuario del Signore. <sup id="toc_1296">11</sup>Essa apparterrà ai sacerdoti consacrati, ai figli di Zadòk, che furono fedeli alla mia osservanza e non si traviarono nel traviamento degli Israeliti come traviarono i leviti. <sup id="toc_1297">12</sup>Sarà per loro come una parte sacra prelevata sulla parte consacrata del paese, cosa santissima, a fianco del territorio assegnato ai leviti.</p>
  <p><sup id="toc_1298">13</sup>I leviti, lungo il territorio dei sacerdoti, avranno venticinquemila cubiti di lunghezza per diecimila di larghezza: tutta la lunghezza sarà di venticinquemila cubiti e tutta la larghezza di diecimila.<br/> <sup id="toc_1299">14</sup>Essi non ne potranno vendere né permutare, né potrà essere alienata questa parte migliore del paese, perché è sacra al Signore.</p>
  <p><sup id="toc_1300">15</sup>I cinquemila cubiti di lunghezza che restano sui venticinquemila, saranno terreno profano per la città, per abitazioni e dintorni; in mezzo sorgerà la città. <sup id="toc_1301">16</sup>Le sue misure saranno le seguenti: il lato settentrionale avrà quattromilacinquecento cubiti; il lato meridionale, quattromilacinquecento cubiti; il lato orientale quattromilacinquecento cubiti e il lato occidentale quattromilacinquecento cubiti. <sup id="toc_1302">17</sup>I dintorni della città saranno duecentocinquanta cubiti a settentrione, duecentocinquanta a mezzogiorno, duecentocinquanta a oriente e duecentocinquanta a ponente. <sup id="toc_1303">18</sup>Rimarrà accanto alla parte sacra un terreno lungo diecimila cubiti a oriente e diecimila a occidente, i cui prodotti saranno il cibo per coloro che prestan servizio nella città, <sup id="toc_1304">19</sup>i quali saranno presi da tutte le tribù d’Israele. <sup id="toc_1305">20</sup>Tutta la zona sarà di venticinquemila cubiti per venticinquemila. Preleverete, come possesso della città, un quarto della zona sacra.</p>
  <p><sup id="toc_1306">21</sup>Il resto, da una parte e dall’altra della zona sacra e del possesso della città, su un fronte di venticinquemila cubiti della zona sacra a oriente, verso il confine orientale, e a ponente, su un fronte di venticinquemila cubiti verso il confine occidentale, parallelamente alle parti, sarà per il principe. La zona sacra e il santuario del tempio rimarranno in mezzo, <sup id="toc_1307">22</sup>fra il possesso dei leviti e il possesso della città, e fra ciò che spetta al principe; quel che si trova tra la frontiera di Giuda e quella di Beniamino sarà del principe.</p>
  <p><sup id="toc_1308">23</sup>Per le altre tribù, dalla frontiera orientale a quella occidentale: Beniamino, una parte.</p>
  <p><sup id="toc_1309">24</sup>Al lato del territorio di Beniamino, dalla frontiera orientale a quella occidentale: Simeone, una parte.</p>
  <p><sup id="toc_1310">25</sup>Al lato del territorio di Simeone, dalla frontiera orientale a quella occidentale: Ìssacar, una parte.</p>
  <p><sup id="toc_1311">26</sup>Al lato del territorio di Ìssacar, dalla frontiera orientale a quella occidentale: Zàbulon, una parte.<br/> <sup id="toc_1312">27</sup>Al lato del territorio di Zàbulon, dalla frontiera orientale a quella occidentale: Gad, una parte.</p>
  <p><sup id="toc_1313">28</sup>Al lato del territorio di Gad, dalla frontiera meridionale verso mezzogiorno, la frontiera andrà da Tamàr alle acque di Meriba-Kadès e al torrente che va al Mar Mediterraneo. <sup id="toc_1314">29</sup>Questo è il territorio che voi dividerete a sorte in eredità alle tribù d’Israele e queste le loro parti, dice il Signore Dio.</p>
  <p><sup id="toc_1315">30</sup>Queste saranno le uscite della città: sul lato settentrionale: quattromilacinquecento cubiti. <sup id="toc_1316">31</sup>Le porte della città porteranno i nomi delle tribù d’Israele. Tre porte a settentrione: la porta di Ruben, una; la porta di Giuda, una; la porta di Levi, una. <sup id="toc_1317">32</sup>Sul lato orientale: quattromilacinquecento cubiti e tre porte: la porta di Giuseppe, una; la porta di Beniamino, una; la porta di Dan, una. <sup id="toc_1318">33</sup>Sul lato meridionale: quattromilacinquecento cubiti e tre porte: la porta di Simeone, una; la porta di Ìssacar, una; la porta di Zàbulon, una.</p>
  <p><sup id="toc_1319">34</sup>Sul lato occidentale: quattromilacinquecento cubiti e tre porte: la porta di Gad, una; la porta di Aser, una; la porta di Nèftali, una.</p>
  <p><sup id="toc_1320">35</sup>Perimetro totale: diciottomila cubiti. La città si chiamerà da quel giorno in poi: Là è il Signore.</p>
</body>
</html>