<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_26">XXIV. Pinocchio arriva all’isola delle Api industriose e ritrova la Fata.</h2>

  <p>Pinocchio, animato dalla speranza di arrivare in tempo a dare aiuto al suo povero babbo, nuotò tutta quanta la notte.</p>

  <p>E che orribile nottata fu quella! Diluviò, grandinò, tuonò spaventosamente, e con certi lampi che pareva di giorno.</p>

  <p>Sul far del mattino, gli riuscì di vedere poco distante una lunga striscia di terra. Era un’isola in mezzo al mare.</p>

  <p>Allora fece di tutto per arrivare a quella spiaggia: ma inutilmente. Le onde, rincorrendosi e accavallandosi, se lo abballottavano fra di loro, come se fosse stato un fuscello o un filo di paglia. Alla fine, e per sua buona fortuna, venne un’ondata tanto prepotente e impetuosa, che lo scaraventò di peso sulla rena del lido.</p>

  <p>Il colpo fu così forte che, battendo in terra, gli crocchiarono tutte le costole e tutte le congiunture: ma si consolò subito col dire:</p>

  <p class="testo_dialogo">– Anche per questa volta l’ho proprio scampata bella!</p>

  <p>Intanto a poco a poco il cielo si rasserenò; il sole apparve fuori in tutto il suo splendore e il mare diventò tranquillissimo e buono come un olio.</p>

  <p>Allora il burattino distese i suoi panni al sole per rasciugarli e si pose a guardare di qua e di là se per caso avesse potuto scorgere su quella immensa spianata d’acqua una piccola barchetta con un omino dentro. Ma dopo aver guardato ben bene, non vide altro dinanzi a sé che cielo, mare e qualche vela di bastimento, ma così lontana, che pareva una mosca.</p>

  <p class="testo_dialogo">– Sapessi almeno come si chiama quest’isola! – andava dicendo. – Sapessi almeno se quest’isola è abitata da gente di garbo, voglio dire da gente che non abbia il vizio di attaccare i ragazzi ai rami degli alberi; ma a chi mai posso domandarlo? A chi, se non c’è nessuno?...</p>

  <p>Quest’idea di trovarsi solo, solo, solo in mezzo a quel gran paese disabitato, gli messe addosso tanta malinconia, che stava lì lì per piangere; quando tutt’a un tratto vide passare, a poca distanza dalla riva, un grosso pesce, che se ne andava tranquillamente per i fatti suoi, con tutta la testa fuori dell’acqua.</p>

  <p>Non sapendo come chiamarlo per nome, il burattino gli gridò a voce alta, per farsi sentire:</p>

  <p class="testo_dialogo">– Ehi, signor pesce, che mi permetterebbe una parola?</p>

  <p class="testo_dialogo">– Anche due, – rispose il pesce, il quale era un Delfino così garbato, come se ne trovano pochi in tutti i mari del mondo.</p>

  <p class="testo_dialogo">– Mi farebbe il piacere di dirmi se in quest’isola vi sono dei paesi dove si possa mangiare, senza pericolo d’esser mangiati?</p>

  <p class="testo_dialogo">– Ve ne sono sicuro, – rispose il Delfino. – Anzi, ne troverai uno poco lontano di qui.</p>

  <p class="testo_dialogo">– E che strada si fa per andarvi?</p>

  <p class="testo_dialogo">– Devi prendere quella viottola là, a mancina, e camminare sempre diritto al naso. Non puoi sbagliare.</p>

  <p class="testo_dialogo">– Mi dica un’altra cosa. Lei che passeggia tutto il giorno e tutta la notte per il mare, non avrebbe incontrato per caso una piccola barchettina con dentro il mi’ babbo?</p>

  <p class="testo_dialogo">– E chi è il tuo babbo?</p>

  <p class="testo_dialogo">– Gli è il babbo più buono del mondo, come io sono il figliuolo più cattivo che si possa dare.</p>

  <p class="testo_dialogo">– Colla burrasca che ha fatto questa notte, – rispose il delfino, – la barchettina sarà andata sott’acqua.</p>

  <p class="testo_dialogo">– E il mio babbo?</p>

  <p class="testo_dialogo">– A quest’ora l’avrà inghiottito il terribile Pesce-cane, che da qualche giorno è venuto a spargere lo sterminio e la desolazione nelle nostre acque.</p>

  <p class="testo_dialogo">– Che è grosso di molto questo Pesce-cane? – domandò Pinocchio, che digià cominciava a tremare dalla paura.</p>

  <p class="testo_dialogo">– Se gli è grosso!... – replicò il Delfino. – Perché tu possa fartene un’idea, ti dirò che è più grosso di un casamento di cinque piani, ed ha una boccaccia così larga e profonda, che ci passerebbe comodamente tutto il treno della strada ferrata colla macchina accesa.</p>

  <p class="testo_dialogo">– Mamma mia! – gridò spaventato il burattino: e rivestitosi in fretta e furia, si voltò al delfino e gli disse: – Arrivedella, signor pesce: scusi tanto l’incomodo e mille grazie della sua garbatezza.</p>

  <p>Detto ciò, prese subito la viottola e cominciò a camminare di un passo svelto; tanto svelto, che pareva quasi che corresse. E a ogni più piccolo rumore che sentiva, si voltava subito a guardare indietro, per la paura di vedersi inseguire da quel terribile pesce-cane grosso come una casa di cinque piani e con un treno della strada ferrata in bocca.</p>

  <p>Dopo mezz’ora di strada, arrivò a un piccolo paese detto «Il paese delle Api industriose». Le strade formicolavano di persone che correvano di qua e di là per le loro faccende: tutti lavoravano, tutti avevano qualche cosa da fare. Non si trovava un ozioso o un vagabondo nemmeno a cercarlo col lumicino.</p>

  <p class="testo_dialogo">– Ho capito, – disse subito quello svogliato di Pinocchio, – questo paese non è fatto per me! Io non son nato per lavorare!</p>

  <p>Intanto la fame lo tormentava, perché erano oramai passate ventiquattr’ore che non aveva mangiato più nulla; nemmeno una pietanza di veccie.</p>

  <p>Che fare?</p>

  <p>Non gli restavano che due modi per potersi sdigiunare: o chiedere un po’ di lavoro, o chiedere in elemosina un soldo o un boccone di pane.</p>

  <p>A chiedere l’elemosina si vergognava: perché il suo babbo gli aveva predicato sempre che l’elemosina hanno il diritto di chiederla solamente i vecchi e gl’infermi. I veri poveri, in questo mondo, meritevoli di assistenza e di compassione, non sono altro che quelli che, per ragione d’età o di malattia, si trovano condannati a non potersi più guadagnare il pane col lavoro delle proprie mani. Tutti gli altri hanno l’obbligo di lavorare: e se non lavorano e patiscono la fame, tanto peggio per loro.</p>

  <p>In quel frattempo, passò per la strada un uomo tutto sudato e trafelato, il quale da sé tirava con gran fatica due carretti carichi di carbone.</p>

  <p>Pinocchio, giudicandolo dalla fisonomia per un buon uomo, gli si accostò e, abbassando gli occhi dalla vergogna, gli disse sottovoce:</p>

  <p class="testo_dialogo">– Mi fareste la carità di darmi un soldo, perché mi sento morir dalla fame?</p>

  <p class="testo_dialogo">– Non un soldo solo, – rispose il carbonaio, – ma te ne do quattro, a patto che tu m’aiuti a tirare fino a casa questi due carretti di carbone.</p>

  <p class="testo_dialogo">– Mi meraviglio! – rispose il burattino quasi offeso, – per vostra regola io non ho fatto mai il somaro: io non ho mai tirato il carretto!...</p>

  <p class="testo_dialogo">– Meglio per te! – rispose il carbonaio. – Allora, ragazzo mio, se ti senti davvero morir dalla fame, mangia due belle fette della tua superbia e bada di non prendere un’indigestione.</p>

  <p>Dopo pochi minuti passò per la via un muratore, che portava sulle spalle un corbello di calcina.</p>

  <p class="testo_dialogo">– Fareste, galantuomo, la carità d’un soldo a un povero ragazzo, che sbadiglia dall’appetito?</p>

  <p class="testo_dialogo">– Volentieri; vieni con me a portar calcina, – rispose il muratore, – e invece d’un soldo, te ne darò cinque.</p>

  <p class="testo_dialogo">– Ma la calcina è pesa, – replicò Pinocchio, – e io non voglio durar fatica.</p>

  <p class="testo_dialogo">– Se non vuoi durar fatica, allora, ragazzo mio, – divertiti a sbadigliare, e buon pro ti faccia.</p>

  <p>In men di mezz’ora passarono altre venti persone, e a tutte Pinocchio chiese un po’ d’elemosina, ma tutte gli risposero:</p>

  <p class="testo_dialogo">– Non ti vergogni? Invece di fare il bighellone per la strada, và piuttosto a cercarti un po’ di lavoro, e impara a guadagnarti il pane!</p>

  <p>Finalmente passò una buona donnina che portava due brocche d’acqua.</p>

  <p class="testo_dialogo">– Vi contentate, buona donna, che io beva una sorsata d’acqua alla vostra brocca? – disse Pinocchio, che bruciava dall’arsione della sete.</p>

  <p class="testo_dialogo">– Bevi pure, ragazzo mio! – disse la donnina, posando le due brocche in terra.</p>

  <p>Quando Pinocchio ebbe bevuto come una spugna, borbottò a mezza voce, asciugandosi la bocca:</p>

  <p class="testo_dialogo">– La sete me la sono levata! Così mi potessi levar la fame!...</p>

  <p>La buona donnina, sentendo queste parole, soggiunse subito:</p>

  <p class="testo_dialogo">– Se mi aiuti a portare a casa una di queste brocche d’acqua, ti darò un bel pezzo di pane.</p>

  <p>Pinocchio guardò la brocca, e non rispose né sì né no.</p>

  <p class="testo_dialogo">– E insieme col pane ti darò un bel piatto di cavolfiore condito coll’olio e coll’aceto, – soggiunse la buona donna.</p>

  <p>Pinocchio dette un’altra occhiata alla brocca, e non rispose né sì né no.</p>

  <p class="testo_dialogo">– E dopo il cavolfiore ti darò un bel confetto ripieno di rosolio.</p>

  <p>Alle seduzioni di quest’ultima ghiottoneria, Pinocchio non seppe più resistere e, fatto un animo risoluto, disse:</p>

  <p class="testo_dialogo">– Pazienza! Vi porterò la brocca fino a casa!</p>

  <p>La brocca era molto pesa, e il burattino, non avendo forza da portarla colle mani, si rassegnò a portarla in capo.</p>

  <p>Arrivati a casa, la buona donnina fece sedere Pinocchio a una piccola tavola apparecchiata e gli pose davanti il pane, il cavolfiore condito e il confetto.</p>

  <p>Pinocchio non mangiò, ma diluviò. Il suo stomaco pareva un quartiere rimasto vuoto e disabitato da cinque mesi.</p>

  <p>Calmati a poco a poco i morsi rabbiosi della fame, allora alzò il capo per ringraziare la sua benefattrice; ma non aveva ancora finito di fissarla in volto, che cacciò un lunghissimo <i>ohhh!...</i> di maraviglia e rimase là incantato, cogli occhi spalancati, colla forchetta per aria e colla bocca piena di pane e di cavolfiore.</p>

  <p class="testo_dialogo">– Che cos’è mai tutta questa maraviglia? – disse ridendo la buona donna.</p>

  <p class="testo_dialogo">– Egli è... – rispose balbettando Pinocchio, – egli è... egli è... che voi somigliate... voi mi rammentate... sì, sì, sì, la stessa voce... gli stessi occhi.. gli stessi capelli... sì, sì, sì... anche voi avete i capelli turchini... come lei!... O Fatina mia!... O Fatina mia!... ditemi che siete voi, proprio voi!... Non mi fate più piangere! Se sapeste!... Ho pianto tanto, ho patito tanto..</p>

  <p>E nel dir così, Pinocchio piangeva dirottamente, e gettandosi ginocchioni per terra, abbracciava i ginocchi di quella donnina misteriosa.</p>
</body>
</html>