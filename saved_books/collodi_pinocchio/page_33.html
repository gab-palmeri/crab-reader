<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_34">XXXII. A Pinocchio gli vengono gli orecchi di ciuco, e poi diventa un ciuchino vero e comincia a ragliare.</h2>

  <p>E questa sorpresa quale fu?</p>

  <p>Ve lo dirò io, miei cari e piccoli lettori: la sorpresa fu che Pinocchio, svegliandosi, gli venne fatto naturalmente di grattarsi il capo; e nel grattarsi il capo si accorse...</p>

  <p>Indovinate un po’ di che cosa si accorse?</p>

  <p>Si accorse con sua grandissima maraviglia che gli orecchi gli erano cresciuti più d’un palmo.</p>

  <p>Voi sapete che il burattino, fin dalla nascita, aveva gli orecchi piccini piccini: tanto piccini che, a occhio nudo, non si vedevano neppure! Immaginatevi dunque come restò, quando si poté scorgere che i suoi orecchi, durante la notte, erano così allungati, che parevano due spazzole di padule.</p>

  <p>Andò subito in cerca di uno specchio, per potersi vedere: ma non trovando uno specchio, empì d’acqua la catinella del lavamano, e specchiandovisi dentro, vide quel che non avrebbe mai voluto vedere: vide, cioè, la sua immagine abbellita di un magnifico paio di orecchi asinini.</p>

  <p>Lascio pensare a voi il dolore, la vergogna e la disperazione del povero Pinocchio!</p>

  <p>Cominciò a piangere, a strillare, a battere la testa nel muro: ma quanto più si disperava, e più i suoi orecchi crescevano, crescevano e diventavano pelosi verso la cima. Al rumore di quelle grida acutissime, entrò nella stanza una bella Marmottina, che abitava il piano di sopra: la quale, vedendo il burattino in così grandi smanie, gli domandò premurosamente:</p>

  <p class="testo_dialogo">– Che cos’hai, mio caro casigliano?</p>

  <p class="testo_dialogo">– Sono malato, Marmottina mia, molto malato... e malato d’una malattia che mi fa paura! Te ne intendi tu del polso?</p>

  <p class="testo_dialogo">– Un pochino.</p>

  <p class="testo_dialogo">– Senti dunque se per caso avessi la febbre.</p>

  <p>La Marmottina alzò la zampa destra davanti: e dopo aver tastato il polso di Pinocchio gli disse sospirando:</p>

  <p class="testo_dialogo">– Amico mio, mi dispiace doverti dare una cattiva notizia!...</p>

  <p class="testo_dialogo">– Cioè?</p>

  <p class="testo_dialogo">– Tu hai una gran brutta febbre!...</p>

  <p class="testo_dialogo">– E che febbre sarebbe?</p>

  <p class="testo_dialogo">– È la febbre del somaro.</p>

  <p class="testo_dialogo">– Non la capisco questa febbre! – rispose il burattino, che l’aveva pur troppo capita.</p>

  <p class="testo_dialogo">– Allora te la spiegherò io, – soggiunse la Marmottina. – Sappi dunque che fra due o tre ore tu non sarai più burattino, né un ragazzo...</p>

  <p class="testo_dialogo">– E che cosa sarò?</p>

  <p class="testo_dialogo">– Fra due o tre ore, tu diventerai un ciuchino vero e proprio, come quelli che tirano il carretto e che portano i cavoli e l’insalata al mercato.</p>

  <p class="testo_dialogo">– Oh! Povero me! Povero me! – gridò Pinocchio pigliandosi con le mani tutt’e due gli orecchi, e tirandoli e strapazzandoli rabbiosamente, come se fossero gli orecchi di un altro.</p>

  <p class="testo_dialogo">– Caro mio, – replicò la Marmottina per consolarlo, – che cosa ci vuoi tu fare? Oramai è destino. Oramai è scritto nei decreti della sapienza, che tutti quei ragazzi svogliati che, pigliando a noia i libri, le scuole e i maestri, passano le loro giornate in balocchi, in giochi e in divertimenti, debbano finire prima o poi col trasformarsi in tanti piccoli somari.</p>

  <p class="testo_dialogo">– Ma davvero è proprio così? – domandò singhiozzando il burattino.</p>

  <p class="testo_dialogo">– Purtroppo è così! E ora i pianti sono inutili. Bisognava pensarci prima!</p>

  <p class="testo_dialogo">– Ma la colpa non è mia: la colpa, credilo, Marmottina, è tutta di Lucignolo!...</p>

  <p class="testo_dialogo">– E chi è questo Lucignolo!...</p>

  <p class="testo_dialogo">– Un mio compagno di scuola. Io volevo tornare a casa: io volevo essere ubbidiente: io volevo seguitare a studiare e a farmi onore... ma Lucignolo mi disse: «Perché vuoi annoiarti a studiare? Perché vuoi andare alla scuola? Vieni piuttosto con me, nel Paese dei Balocchi: lì non studieremo più: lì ci divertiremo dalla mattina alla sera e staremo sempre allegri».</p>

  <p class="testo_dialogo">– E perché seguisti il consiglio di quel falso amico? di quel cattivo compagno?</p>

  <p class="testo_dialogo">– Perché?... Perché, Marmottina mia, io sono un burattino senza giudizio... e senza cuore. Oh! se avessi avuto un zinzino di cuore, non avrei mai abbandonato quella buona Fata, che mi voleva bene come una mamma e che aveva fatto tanto per me!... E a quest’ora non sarei più un burattino... ma sarei invece un ragazzino a modo, come ce n’è tanti! Oh!... ma se incontro Lucignolo, guai a lui! Gliene voglio dire un sacco e una sporta!</p>

  <p>E fece l’atto di volere uscire. Ma quando fu sulla porta, si ricordò che aveva gli orecchi d’asino, e vergognandosi di mostrarli al pubblico, che cosa inventò?... Prese un gran berretto di cotone, e, ficcatoselo in testa, se lo ingozzò fin sotto la punta del naso.</p>

  <p>Poi uscì: e si dette a cercar Lucignolo dappertutto. Lo cercò nelle strade, nelle piazze, nei teatrini, in ogni luogo: ma non lo trovò. Ne chiese notizia a quanti incontrò per la via, ma nessuno l’aveva veduto.</p>

  <p>Allora andò a cercarlo a casa: e arrivato alla porta bussò.</p>

  <p class="testo_dialogo">– Chi è? – domandò Lucignolo di dentro.</p>

  <p class="testo_dialogo">– Sono io! – rispose il burattino.</p>

  <p class="testo_dialogo">– Aspetta un poco, e ti aprirò.</p>

  <p>Dopo mezz’ora la porta si aprì: e figuratevi come restò Pinocchio quando, entrando nella stanza, vide il suo amico Lucignolo con un gran berretto di cotone in testa, che gli scendeva fin sotto il naso.</p>

  <p>Alla vista di quel berretto, Pinocchio sentì quasi consolarsi e pensò subito dentro di sé:</p>

  <p>«Che l’amico sia malato della mia medesima malattia? Che abbia anche lui la febbre del ciuchino?...»</p>

  <p>E facendo finta di non essersi accorto di nulla, gli domandò sorridendo:</p>

  <p class="testo_dialogo">– Come stai, mio caro Lucignolo?</p>

  <p class="testo_dialogo">– Benissimo: come un topo in una forma di cacio parmigiano.</p>

  <p class="testo_dialogo">– Lo dici proprio sul serio?</p>

  <p class="testo_dialogo">– E perché dovrei dirti una bugia?</p>

  <p class="testo_dialogo">– Scusami, amico: e allora perché tieni in capo codesto berretto di cotone che ti cuopre tutti gli orecchi?</p>

  <p class="testo_dialogo">– Me l’ha ordinato il medico, perché mi sono fatto male a questo ginocchio. E tu, caro burattino, perché porti codesto berretto di cotone ingozzato fin sotto il naso?</p>

  <p class="testo_dialogo">– Me l’ha ordinato il medico, perché mi sono sbucciato un piede.</p>

  <p class="testo_dialogo">– Oh! povero Pinocchio!...</p>

  <p class="testo_dialogo">– Oh! povero Lucignolo!...</p>

  <p>A queste parole tenne dietro un lunghissimo silenzio, durante il quale i due amici non fecero altro che guardarsi fra loro in atto di canzonatura.</p>

  <p>Finalmente il burattino, con una vocina melliflua e flautata, disse al suo compagno:</p>

  <p class="testo_dialogo">– Levami una curiosità, mio caro Lucignolo: hai mai sofferto di malattia agli orecchi?</p>

  <p class="testo_dialogo">– Mai!... E tu?</p>

  <p class="testo_dialogo">– Mai! Per altro da questa mattina in poi ho un orecchio, che mi fa spasimare.</p>

  <p class="testo_dialogo">– Ho lo stesso male anch’io.</p>

  <p class="testo_dialogo">– Anche tu?... E qual è l’orecchio che ti duole?</p>

  <p class="testo_dialogo">– Tutt’e due. E tu?</p>

  <p class="testo_dialogo">– Tutt’e due. Che sia la medesima malattia?</p>

  <p class="testo_dialogo">– Ho paura di sì?</p>

  <p class="testo_dialogo">– Vuoi farmi un piacere, Lucignolo?</p>

  <p class="testo_dialogo">– Volentieri! Con tutto il cuore.</p>

  <p class="testo_dialogo">– Mi fai vedere i tuoi orecchi?</p>

  <p class="testo_dialogo">– Perché no? Ma prima voglio vedere i tuoi, caro Pinocchio.</p>

  <p class="testo_dialogo">– No: il primo devi essere tu.</p>

  <p class="testo_dialogo">– No, carino! Prima tu, e dopo io!</p>

  <p class="testo_dialogo">– Ebbene, – disse allora il burattino, – facciamo un patto da buoni amici.</p>

  <p class="testo_dialogo">– Sentiamo il patto.</p>

  <p class="testo_dialogo">– Leviamoci tutt’e due il berretto nello stesso tempo: accetti?</p>

  <p class="testo_dialogo">– Accetto.</p>

  <p class="testo_dialogo">– Dunque attenti!</p>

  <p>E Pinocchio cominciò a contare a voce alta:</p>

  <p class="testo_dialogo">– Uno! Due! Tre!</p>

  <p>Alla parola <i>tre!</i> i due ragazzi presero i loro berretti di capo e li gettarono in aria.</p>

  <p>E allora avvenne una scena, che parrebbe incredibile, se non fosse vera. Avvenne, cioè, che Pinocchio e Lucignolo, quando si videro colpiti tutt’e due dalla medesima disgrazia, invece di restar mortificati e dolenti, cominciarono ad ammiccarsi i loro orecchi smisuratamente cresciuti, e dopo mille sguaiataggini finirono col dare in una bella risata.</p>

  <p>E risero, risero, risero da doversi reggere il corpo: se non che, sul più bello del ridere, Lucignolo tutt’a un tratto si chetò, e barcollando e cambiando colore, disse all’amico:</p>

  <p class="testo_dialogo">– Aiuto, aiuto, Pinocchio!</p>

  <p class="testo_dialogo">– Che cos’hai?</p>

  <p class="testo_dialogo">– Ohimè. Non mi riesce più di star ritto sulle gambe.</p>

  <p class="testo_dialogo">– Non mi riesce più neanche a me, – gridò Pinocchio, piangendo e traballando.</p>

  <p>E mentre dicevano così, si piegarono tutt’e due carponi a terra e, camminando con le mani e coi piedi, cominciarono a girare e a correre per la stanza. E intanto che correvano, i loro bracci diventarono zampe, i loro visi si allungarono e diventarono musi e le loro schiene si coprirono di un pelame grigiolino chiaro, brizzolato di nero.</p>

  <p>Ma il momento più brutto per que’ due sciagurati sapete quando fu? Il momento più brutto e più umiliante fu quello quando sentirono spuntarsi di dietro la coda. Vinti allora dalla vergogna e dal dolore, si provarono a piangere e a lamentarsi del loro destino.</p>

  <p>Non l’avessero mai fatto! Invece di gemiti e di lamenti, mandavano fuori dei ragli asinini: e ragliando sonoramente, facevano tutt’e due coro: <i>j-a, j-a, j-a</i>.</p>

  <p>In quel frattempo fu bussato alla porta, e una voce di fuori disse:</p>

  <p class="testo_dialogo">– Aprite! Sono l’Omino, sono il conduttore del carro che vi portò in questo paese. Aprite subito, o guai a voi!</p>
</body>
</html>