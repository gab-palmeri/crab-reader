<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_27">XXV. Pinocchio promette alla Fata di essere buono e di studiare, perché è stufo di fare il burattino e vuol diventare un bravo ragazzo.</h2>

  <p>In sulle prime la buona donnina cominciò col dire che lei non era la piccola Fata dai capelli turchini: ma poi, vedendosi oramai scoperta e non volendo mandare più a lungo la commedia, fini col farsi riconoscere, e disse a Pinocchio:</p>

  <p class="testo_dialogo">– Birba d’un burattino! Come mai ti sei accorto che ero io?</p>

  <p class="testo_dialogo">– Gli è il gran bene che vi voglio quello che me l’ha detto.</p>

  <p class="testo_dialogo">– Ti ricordi? Mi lasciasti bambina e ora mi ritrovi donna; tanto donna, che potrei quasi farti da mamma.</p>

  <p class="testo_dialogo">– L’ho caro dimolto, perché così, invece di sorellina, vi chiamerò la mia mamma. Gli è tanto tempo che mi struggo di avere una mamma come tutti gli altri ragazzi!... Ma come avete fatto a crescere così presto?</p>

  <p class="testo_dialogo">– È un segreto.</p>

  <p class="testo_dialogo">– Insegnatemelo: vorrei crescere un poco anch’io. Non lo vedete? Sono sempre rimasto alto come un soldo di cacio.</p>

  <p class="testo_dialogo">– Ma tu non puoi crescere, – replicò la Fata.</p>

  <p class="testo_dialogo">– Perché?</p>

  <p class="testo_dialogo">– Perché i burattini non crescono mai. Nascono burattini, vivono burattini e muoiono burattini.</p>

  <p class="testo_dialogo">– Oh! sono stufo di far sempre il burattino! – gridò Pinocchio, dandosi uno scappellotto. – Sarebbe ora che diventassi anch’io un uomo come tutti gli altri.</p>

  <p class="testo_dialogo">– E lo diventerai, se saprai meritartelo...</p>

  <p class="testo_dialogo">– Davvero? E che posso fare per meritarmelo?</p>

  <p class="testo_dialogo">– Una cosa facilissima: avvezzarti a essere un ragazzino perbene.</p>

  <p class="testo_dialogo">– O che forse non sono?</p>

  <p class="testo_dialogo">– Tutt’altro! I ragazzi perbene sono ubbidienti, e tu invece...</p>

  <p class="testo_dialogo">– E io non ubbidisco mai.</p>

  <p class="testo_dialogo">– I ragazzi perbene prendono amore allo studio e al lavoro, e tu...</p>

  <p class="testo_dialogo">– E io, invece, faccio il bighellone e il vagabondo tutto l’anno.</p>

  <p class="testo_dialogo">– I ragazzi perbene dicono sempre la verità...</p>

  <p class="testo_dialogo">– E io sempre le bugie.</p>

  <p class="testo_dialogo">– I ragazzi perbene vanno volentieri alla scuola...</p>

  <p class="testo_dialogo">– E a me la scuola mi fa venire i dolori di corpo. Ma da oggi in poi voglio mutar vita.</p>

  <p class="testo_dialogo">– Me lo prometti?</p>

  <p class="testo_dialogo">– Lo prometto. Voglio diventare un ragazzino perbene e voglio essere la consolazione del mio babbo... Dove sarà il mio povero babbo a quest’ora?</p>

  <p class="testo_dialogo">– Non lo so.</p>

  <p class="testo_dialogo">– Avrò mai la fortuna di poterlo rivedere e abbracciare?</p>

  <p class="testo_dialogo">– Credo di sì: anzi ne sono sicura.</p>

  <p>A questa risposta fu tale e tanta la contentezza di Pinocchio, che prese le mani alla Fata e cominciò a baciargliele con tanta foga, che pareva quasi fuori di sé. Poi, alzando il viso e guardandola amorosamente, le domandò:</p>

  <p class="testo_dialogo">– Dimmi, mammina: dunque non è vero che tu sia morta?</p>

  <p class="testo_dialogo">– Par di no, – rispose sorridendo la Fata.</p>

  <p class="testo_dialogo">– Se tu sapessi, che dolore e che serratura alla gola che provai, quando lessi <em>qui giace...</em></p>

  <p class="testo_dialogo">– Lo so: ed è per questo che ti ho perdonato. La sincerità del tuo dolore mi fece conoscere che tu avevi il cuore buono: e dai ragazzi buoni di cuore, anche se sono un po’ monelli e avvezzati male, c’è sempre da sperar qualcosa: ossia, c’è sempre da sperare che rientrino sulla vera strada. Ecco perché son venuta a cercarti fin qui. Io sarò la tua mamma...</p>

  <p class="testo_dialogo">– Oh! che bella cosa! – gridò Pinocchio saltando dall’allegrezza.</p>

  <p class="testo_dialogo">– Tu mi ubbidirai e farai sempre quello che ti dirò io.</p>

  <p class="testo_dialogo">– Volentieri, volentieri, volentieri!</p>

  <p class="testo_dialogo">– Fino da domani, – soggiunse la Fata, – tu comincerai coll’andare a scuola.</p>

  <p>Pinocchio diventò subito un po’ meno allegro.</p>

  <p class="testo_dialogo">– Poi sceglierai a tuo piacere un’arte o un mestiere...</p>

  <p>Pinocchio diventò serio.</p>

  <p class="testo_dialogo">– Che cosa brontoli fra i denti? – domandò la Fata con accento risentito.</p>

  <p class="testo_dialogo">– Dicevo... – mugolò il burattino a mezza voce, – che oramai per andare a scuola mi pare un po’ tardi...</p>

  <p class="testo_dialogo">– Nossignore. Tieni a mente che per istruirsi e per imparare non è mai tardi.</p>

  <p class="testo_dialogo">– Ma io non voglio fare né arti né mestieri...</p>

  <p class="testo_dialogo">– Perché?</p>

  <p class="testo_dialogo">– Perché a lavorare mi par fatica.</p>

  <p class="testo_dialogo">– Ragazzo mio, – disse la Fata, – quelli che dicono così, finiscono quasi sempre o in carcere o all’ospedale. L’uomo, per tua regola, nasca ricco o povero, è obbligato in questo mondo a far qualcosa, a occuparsi, a lavorare. Guai a lasciarsi prendere dall’ozio! L’ozio è una bruttissima malattia, e bisogna guarirla subito, fin da ragazzi: se no, quando siamo grandi, non si guarisce più.</p>

  <p>Queste parole toccarono l’animo di Pinocchio, il quale rialzando vivacemente la testa disse alla Fata:</p>

  <p class="testo_dialogo">– Io studierò, io lavorerò, io farò tutto quello che mi dirai, perché, insomma, la vita del burattino mi è venuta a noia, e voglio diventare un ragazzo a tutti i costi. Me l’hai promesso, non è vero?</p>

  <p class="testo_dialogo">– Te l’ho promesso, e ora dipende da te.</p>
</body>
</html>