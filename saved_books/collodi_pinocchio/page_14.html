<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_15">XIII. L’osteria del Gambero Rosso.</h2>

  <p>Cammina, cammina, cammina, alla fine sul far della sera arrivarono stanchi morti all’osteria del Gambero Rosso.</p>

  <p class="testo_dialogo">– Fermiamoci un po’ qui, – disse la Volpe, – tanto per mangiare un boccone e per riposarci qualche ora. A mezzanotte poi ripartiremo per essere domani, all’alba, nel Campo dei miracoli.</p>

  <p>Entrati nell’osteria, si posero tutti e tre a tavola: ma nessuno di loro aveva appetito.</p>

  <p>Il povero Gatto, sentendosi gravemente indisposto di stomaco, non poté mangiare altro che trentacinque triglie con salsa di pomodoro e quattro porzioni di trippa alla parmigiana: e perché la trippa non gli pareva condita abbastanza, si rifece tre volte a chiedere il burro e il formaggio grattato!</p>

  <p>La Volpe avrebbe spelluzzicato volentieri qualche cosa anche lei: ma siccome il medico le aveva ordinato una grandissima dieta, così dové contentarsi di una semplice lepre dolce e forte con un leggerissimo contorno di pollastre ingrassate e di galletti di primo canto. Dopo la lepre si fece portare per tornagusto un cibreino di pernici, di starne, di conigli, di ranocchi, di lucertole e d’uva paradisa; e poi non volle altro. Aveva tanta nausea per il cibo, diceva lei, che non poteva accostarsi nulla alla bocca.</p>

  <p>Quello che mangiò meno di tutti fu Pinocchio. Chiese uno spicchio di noce e un cantuccino di pane, e lasciò nel piatto ogni cosa. Il povero figliuolo col pensiero sempre fisso al Campo dei miracoli, aveva preso un’indigestione anticipata di monete d’oro.</p>

  <p>Quand’ebbero cenato, la Volpe disse all’oste:</p>

  <p class="testo_dialogo">– Dateci due buone camere, una per il signor Pinocchio e un’altra per me e per il mio compagno. Prima di ripartire schiacceremo un sonnellino. Ricordatevi però che a mezzanotte vogliamo essere svegliati per continuare il nostro viaggio.</p>

  <p class="testo_dialogo">– Sissignori, – rispose l’oste e strizzò l’occhio alla Volpe e al Gatto, come dire: «Ho mangiata la foglia e ci siamo intesi!...».</p>

  <p>Appena che Pinocchio fu entrato nel letto, si addormentò a colpo e principiò a sognare. E sognando gli pareva di essere in mezzo a un campo, e questo campo era pieno di arboscelli carichi di grappoli, e questi grappoli erano carichi di zecchini d’oro che, dondolandosi mossi dal vento, facevano <i>zin, zin, zin,</i> quasi volessero dire: «Chi ci vuole venga a prenderci». Ma quando Pinocchio fu sul più bello, quando, cioè, allungò la mano per prendere a manciate tutte quelle belle monete e mettersele in tasca, si trovò svegliato all’improvviso da tre violentissimi colpi dati nella porta di camera.</p>

  <p>Era l’oste che veniva a dirgli che la mezzanotte era suonata.</p>

  <p class="testo_dialogo">– E i miei compagni sono pronti? – gli domandò il burattino.</p>

  <p class="testo_dialogo">– Altro che pronti! Sono partiti due ore fa.</p>

  <p class="testo_dialogo">– Perché mai tanta fretta?</p>

  <p class="testo_dialogo">– Perché il Gatto ha ricevuto un’imbasciata, che il suo gattino maggiore, malato di geloni ai piedi, stava in pericolo di vita.</p>

  <p class="testo_dialogo">– E la cena l’hanno pagata?</p>

  <p class="testo_dialogo">– Che vi pare? Quelle lì sono persone troppo educate perché facciano un affronto simile alla signoria vostra.</p>

  <p class="testo_dialogo">– Peccato! Quest’affronto mi avrebbe fatto tanto piacere! – disse Pinocchio, grattandosi il capo. Poi domandò:</p>

  <p class="testo_dialogo">– E dove hanno detto di aspettarmi quei buoni amici?</p>

  <p class="testo_dialogo">– Al Campo dei miracoli, domattina, allo spuntare del giorno.</p>

  <p>Pinocchio pagò uno zecchino per la cena sua e per quella dei suoi compagni, e dopo partì.</p>

  <p>Ma si può dire che partisse a tastoni, perché fuori dell’osteria c’era un buio così buio, che non ci si vedeva da qui a lì. Nella campagna all’intorno non si sentiva alitare una foglia. Solamente alcuni uccellacci notturni, traversando la strada da una siepe all’altra, venivano a sbattere le ali sul naso di Pinocchio, il quale, facendo un salto indietro per la paura, gridava: – Chi va là? – e l’eco delle colline circostanti ripeteva in lontananza: – Chi va là? chi va là? chi va là?</p>

  <p>Intanto, mentre camminava, vide sul tronco di un albero un piccolo animaletto che riluceva di una luce pallida e opaca, come un lumino da notte dentro una lampada di porcellana trasparente.</p>

  <p class="testo_dialogo">– Chi sei? – gli domandò Pinocchio.</p>

  <p class="testo_dialogo">– Sono l’ombra del Grillo-parlante, – rispose l’animaletto, con una vocina fioca fioca, che pareva venisse dal mondo di là.</p>

  <p class="testo_dialogo">– Che vuoi da me? – disse il burattino.</p>

  <p class="testo_dialogo">– Voglio darti un consiglio. Ritorna indietro e porta i quattro zecchini, che ti sono rimasti, al tuo povero babbo che piange e si dispera per non averti più veduto.</p>

  <p class="testo_dialogo">– Domani il mio babbo sarà un gran signore, perché questi quattro zecchini diventeranno duemila.</p>

  <p class="testo_dialogo">– Non ti fidare, ragazzo mio, di quelli che promettono di farti ricco dalla mattina alla sera. Per il solito, o sono matti o imbroglioni! Dai retta a me, ritorna indietro.</p>

  <p class="testo_dialogo">– E io, invece, voglio andare avanti.</p>

  <p class="testo_dialogo">– L’ora è tarda!...</p>

  <p class="testo_dialogo">– Voglio andare avanti.</p>

  <p class="testo_dialogo">– La nottata è scura...</p>

  <p class="testo_dialogo">– Voglio andare avanti.</p>

  <p class="testo_dialogo">– La strada è pericolosa...</p>

  <p class="testo_dialogo">– Voglio andare avanti.</p>

  <p class="testo_dialogo">– Ricordati che i ragazzi che vogliono fare di loro capriccio e a modo loro, prima o poi se ne pentono.</p>

  <p class="testo_dialogo">– Le solite storie. Buona notte, Grillo.</p>

  <p class="testo_dialogo">– Buona notte, Pinocchio, e che il cielo ti salvi dalla guazza e dagli assassini!</p>

  <p>Appena dette queste ultime parole, il Grillo-parlante si spense a un tratto, come si spenge un lume soffiandoci sopra, e la strada rimase più buia di prima.</p>
</body>
</html>