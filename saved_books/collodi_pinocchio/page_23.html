<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_24">XXII. Pinocchio scuopre i ladri e, in ricompensa di essere stato fedele, vien posto in libertà.</h2>

  <p>Ed era già più di due ore che dormiva saporitamente; quando verso la mezzanotte fu svegliato da un bisbiglio e da un pissi-pissi di vocine strane, che gli parve di sentire nell’aia. Messa fuori la punta del naso dalla buca del casotto, vide riunite a consiglio quattro bestiuole di pelame scuro, che parevano gatti. Ma non erano gatti: erano faine, animaletti carnivori, ghiottissimi specialmente di uova e di pollastrine giovani. Una di queste faine, staccandosi dalle sue compagne, andò alla buca del casotto e disse sottovoce:</p>

  <p class="testo_dialogo">– Buona sera, Melampo.</p>

  <p class="testo_dialogo">– Io non mi chiamo Melampo, – rispose il burattino.</p>

  <p class="testo_dialogo">– O dunque chi sei?</p>

  <p class="testo_dialogo">– Io sono Pinocchio.</p>

  <p class="testo_dialogo">– E che cosa fai costì?</p>

  <p class="testo_dialogo">– Faccio il cane di guardia.</p>

  <p class="testo_dialogo">– O Melampo dov’è? dov’è il vecchio cane, che stava in questo casotto?</p>

  <p class="testo_dialogo">– È morto questa mattina.</p>

  <p class="testo_dialogo">– Morto? Povera bestia! Era tanto buono!... Ma giudicandoti alla fisonomia, anche te mi sembri un cane di garbo.</p>

  <p class="testo_dialogo">– Domando scusa, io non sono un cane!...</p>

  <p class="testo_dialogo">– O chi sei?</p>

  <p class="testo_dialogo">– Io sono un burattino.</p>

  <p class="testo_dialogo">– E fai da cane di guardia?</p>

  <p class="testo_dialogo">– Purtroppo: per mia punizione!...</p>

  <p class="testo_dialogo">– Ebbene, io ti propongo gli stessi patti, che avevo col defunto Melampo: e sarai contento.</p>

  <p class="testo_dialogo">– E questi patti sarebbero?</p>

  <p class="testo_dialogo">– Noi verremo una volta la settimana, come per il passato, a visitare di notte questo pollaio, e porteremo via otto galline. Di queste galline, sette le mangeremo noi, e una la daremo a te, a condizione, s’intende bene, che tu faccia finta di dormire e non ti venga mai l’estro di abbaiare e di svegliare il contadino.</p>

  <p class="testo_dialogo">– E Melampo faceva proprio così? – domandò Pinocchio.</p>

  <p class="testo_dialogo">– Faceva così, e fra noi e lui siamo andati sempre d’accordo. Dormi dunque tranquillamente, e stai sicuro che prima di partire di qui, ti lasceremo sul casotto una gallina bell’e pelata, per la colazione di domani. Ci siamo intesi bene?</p>

  <p class="testo_dialogo">– Anche troppo bene!... – rispose Pinocchio: e tentennò il capo in un certo modo minaccioso, come se avesse voluto dire: «Fra poco ci riparleremo!».</p>

  <p>Quando le quattro faine si credettero sicure del fatto loro, andarono difilato al pollaio, che rimaneva appunto vicinissimo al casotto del cane, e aperta a furia di denti e di unghioli la porticina di legno, che ne chiudeva l’entratina, vi sgusciarono dentro, una dopo l’altra. Ma non erano ancora finite d’entrare, che sentirono la porticina richiudersi con grandissima violenza.</p>

  <p>Quello che l’aveva richiusa era Pinocchio; il quale, non contento di averla richiusa, vi posò davanti per maggior sicurezza una grossa pietra, a guisa di puntello.</p>

  <p>E poi cominciò ad abbaiare: e, abbaiando proprio come se fosse un cane di guardia, faceva colla voce <i>bu-bu-bu-bu</i>.</p>

  <p>A quell’abbaiata, il contadino saltò dal letto e, preso il fucile e affacciatosi alla finestra, domandò:</p>

  <p class="testo_dialogo">– Che c’è di nuovo?</p>

  <p class="testo_dialogo">– Ci sono i ladri! – rispose Pinocchio.</p>

  <p class="testo_dialogo">– Dove sono?</p>

  <p class="testo_dialogo">– Nel pollaio.</p>

  <p class="testo_dialogo">– Ora scendo subito.</p>

  <p>E infatti, in men che non si dice <i>amen</i>, il contadino scese: entrò di corsa nel pollaio e, dopo avere acchiappate e rinchiuse in un sacco le quattro faine, disse loro con accento di vera contentezza:</p>

  <p class="testo_dialogo">– Alla fine siete cascate nelle mie mani! Potrei punirvi, ma sì vil non sono! Mi contenterò, invece, di portarvi domani all’oste del vicino paese, il quale vi spellerà e vi cucinerà a uso lepre dolce e forte. È un onore che non vi meritate, ma gli uomini generosi come me non badano a queste piccolezze!...</p>

  <p>Quindi, avvicinatosi a Pinocchio, cominciò a fargli molte carezze, e, fra le altre cose, gli domandò:</p>

  <p class="testo_dialogo">– Com’hai fatto a scuoprire il complotto di queste quattro ladroncelle? E dire che Melampo, il mio fido Melampo, non s’era mai accorto di nulla...</p>

  <p>Il burattino, allora, avrebbe potuto raccontare quel che sapeva: avrebbe potuto, cioè, raccontare i patti vergognosi che passavano fra il cane e le faine: ma ricordatosi che il cane era morto, pensò subito dentro di sé: – A che serve accusare i morti?... I morti son morti, e la miglior cosa che si possa fare è quella di lasciarli in pace!...</p>

  <p class="testo_dialogo">– All’arrivo delle faine sull’aia, eri sveglio o dormivi? – continuò a chiedergli il contadino.</p>

  <p class="testo_dialogo">– Dormivo, – rispose Pinocchio, – ma le faine mi hanno svegliato coi loro chiacchiericci, e una è venuta fin qui al casotto per dirmi: «Se prometti di non abbaiare e di non svegliare il padrone, noi ti regaleremo una pollastra bell’e pelata!...». Capite, eh? Avere la sfacciataggine di fare a me una simile proposta! Perché bisogna sapere che io sono un burattino, che avrò tutti i difetti di questo mondo: ma non avrò mai quello di star di balla e di reggere il sacco alla gente disonesta!</p>

  <p class="testo_dialogo">– Bravo ragazzo! – gridò il contadino, battendogli sur una spalla. – Cotesti sentimenti ti fanno onore: e per provarti la mia grande soddisfazione, ti lascio libero fin d’ora di tornare a casa.</p>

  <p>E gli levò il collare da cane.</p>
</body>
</html>