<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_36">XXXIV. Pinocchio, gettato in mare, è mangiato dai pesci e ritorna ad essere un burattino come prima; ma mentre nuota per salvarsi, è ingoiato dal terribile Pesce-cane.</h2>

  <p>Dopo cinquanta minuti che il ciuchino era sott’acqua, il compratore disse, discorrendo da sé solo:</p>

  <p class="testo_dialogo">– A quest’ora il mio povero ciuchino zoppo deve essere bell’affogato. Ritiriamolo dunque su, e facciamo con la sua pelle questo bel tamburo.</p>

  <p>E cominciò a tirare la fune, con la quale lo aveva legato per una gamba: e tira, tira, tira, alla fine vide apparire a fior d’acqua... indovinate? Invece di un ciuchino morto, vide apparire a fior d’acqua un burattino vivo che scodinzolava come un’anguilla.</p>

  <p>Vedendo quel burattino di legno, il pover’uomo credé di sognare e rimase lì intontito, a bocca aperta e con gli occhi fuori della testa.</p>

  <p>Riavutosi un poco dal suo primo stupore, disse piangendo e balbettando:</p>

  <p class="testo_dialogo">– E il ciuchino che ho gettato in mare dov’è?</p>

  <p class="testo_dialogo">– Quel ciuchino son io! – rispose il burattino, ridendo.</p>

  <p class="testo_dialogo">– Tu?</p>

  <p class="testo_dialogo">– Io.</p>

  <p class="testo_dialogo">– Ah! mariuolo! Pretenderesti forse burlarti di me?</p>

  <p class="testo_dialogo">– Burlarmi di voi? Tutt’altro, caro padrone: io vi parlo sul serio.</p>

  <p class="testo_dialogo">– Ma come mai tu, che poco fa eri un ciuchino, ora, stando nell’acqua sei diventato un burattino di legno?...</p>

  <p class="testo_dialogo">– Sarà effetto dell’acqua del mare. Il mare ne fa di questi scherzi.</p>

  <p class="testo_dialogo">– Bada, burattino, bada!... Non credere di divertirti alle mie spalle. Guai a te, se mi scappa la pazienza.</p>

  <p class="testo_dialogo">– Ebbene, padrone: volete sapere tutta la vera storia? Scioglietemi questa gamba e io ve la racconterò.</p>

  <p>Quel buon pasticcione del compratore, curioso di conoscere la vera storia, gli sciolse subito il nodo della fune, che lo teneva legato: e allora Pinocchio, trovandosi libero come un uccello nell’aria prese a dirgli così:</p>

  <p class="testo_dialogo">– Sappiate dunque che io ero un burattino di legno come sono oggi: ma mi trovavo a tocco e non tocco di diventare un ragazzo, come in questo mondo ce n’è tanti: se non che per la mia poca voglia di studiare e per dar retta ai cattivi compagni, scappai di casa... e un bel giorno, svegliandomi, mi trovai cambiato in un somaro con tanto di orecchi... e con tanto di coda!... Che vergogna fu quella per me!... Una vergogna, caro padrone, che Sant’Antonio benedetto non la faccia provare neppure a voi! Portato a vendere sul mercato degli asini, fui comprato dal Direttore di una compagnia equestre, il quale si messe in capo di far di me un gran ballerino e un gran saltatore di cerchi; ma una sera durante lo spettacolo, feci in teatro una brutta cascata, e rimasi zoppo da tutt’e due le gambe. Allora il direttore non sapendo che cosa farsi d’un asino zoppo, mi mandò a rivendere, e voi mi avete comprato!</p>

  <p class="testo_dialogo">– Pur troppo! E ti ho pagato venti soldi. E ora chi mi rende i miei poveri venti soldi?</p>

  <p class="testo_dialogo">– E perché mi avete comprato? Voi mi avete comprato per fare con la mia pelle un tamburo!... un tamburo!...</p>

  <p class="testo_dialogo">– Pur troppo!... E ora dove troverò un’altra pelle?</p>

  <p class="testo_dialogo">– Non vi date alla disperazione, padrone. Dei ciuchini ce n’è tanti, in questo mondo!</p>

  <p class="testo_dialogo">– Dimmi, monello impertinente: e la tua storia finisce qui?</p>

  <p class="testo_dialogo">– No, – rispose il burattino, – ci sono altre due parole, e poi è finita. Dopo avermi comprato, mi avete condotto in questo luogo per uccidermi; ma poi, cedendo a un sentimento pietoso d’umanità, avete preferito di legarmi un sasso al collo e di gettarmi in fondo al mare. Questo sentimento di delicatezza vi onora moltissimo, e io ve ne serberò eterna riconoscenza. Per altro, caro padrone, questa volta avete fatto i vostri conti senza la Fata...</p>

  <p class="testo_dialogo">– E chi è questa Fata?</p>

  <p class="testo_dialogo">– È la mia mamma, la quale somiglia a tutte quelle buone mamme, che vogliono un gran bene ai loro ragazzi e non li perdono mai d’occhio, e li assistono amorosamente in ogni disgrazia, anche quando questi ragazzi, per le loro scapataggini e per i loro cattivi portamenti, meriterebbero di essere abbandonati e lasciati in balia a se stessi. Dicevo, dunque, che la buona Fata, appena mi vide in pericolo di affogare, mandò subito intorno a me un branco infinito di pesci, i quali credendomi davvero un ciuchino bell’e morto, cominciarono a mangiarmi! E che bocconi che facevano! Non avrei mai creduto che i pesci fossero più ghiotti anche dei ragazzi! Chi mi mangiò gli orecchi, chi mi mangiò il muso, chi il collo e la criniera, chi la pelle delle zampe, chi la pelliccia della schiena... e fra gli altri, vi fu un pesciolino così garbato, che si degnò perfino di mangiarmi la coda.</p>

  <p class="testo_dialogo">– Da oggi in poi, – disse il compratore inorridito, – faccio giuro di non assaggiar più carne di pesce. Mi dispiacerebbe troppo di aprire una triglia o un nasello fritto e di trovargli in corpo una coda di ciuco!</p>

  <p class="testo_dialogo">– Io la penso come voi, – replicò il burattino, ridendo. – Del resto, dovete sapere che quando i pesci ebbero finito di mangiarmi tutta quella buccia asinina, che mi copriva dalla testa ai piedi, arrivarono, – com’è naturale, all’osso... o per dir meglio, arrivarono al legno, perché, come vedete, io son fatto di legno durissimo. Ma dopo dati i primi morsi, quei pesci ghiottoni si accorsero subito che il legno non era ciccia per i loro denti, e nauseati da questo cibo indigesto se ne andarono chi in qua chi in là, senza voltarsi nemmeno a dirmi grazie... Ed eccovi raccontato come qualmente voi, tirando su la fune, avete trovato un burattino vivo, invece d’un ciuchino morto.</p>

  <p class="testo_dialogo">– Io mi rido della tua storia, – gridò il compratore imbestialito. – Io so che ho speso venti soldi per comprarti, e rivoglio i miei quattrini. Sai che cosa farò? Ti porterò daccapo al mercato, e ti rivenderò a peso di legno stagionato per accendere il fuoco nel caminetto.</p>

  <p class="testo_dialogo">– Rivendetemi pure: io sono contento, – disse Pinocchio.</p>

  <p>Ma nel dir così, fece un bel salto e schizzò in mezzo all’acqua. E nuotando allegramente e allontanandosi dalla spiaggia, gridava al povero compratore:</p>

  <p class="testo_dialogo">– Addio, padrone; se avete bisogno di una pelle per fare un tamburo, ricordatevi di me.</p>

  <p>E poi rideva e seguitava a nuotare: e dopo un poco, rivoltandosi indietro, urlava più forte:</p>

  <p class="testo_dialogo">– Addio, padrone: se avete bisogno di un po’ di legno stagionato, per accendere il caminetto, ricordatevi di me.</p>

  <p>Fatto sta che in un batter d’occhio si era tanto allontanato, che non si vedeva quasi più: ossia, si vedeva solamente sulla superficie del mare un puntolino nero, che di tanto in tanto rizzava le gambe fuori dell’acqua e faceva capriole e salti, come un delfino in vena di buonumore.</p>

  <p>Intanto che Pinocchio nuotava alla ventura, vide in mezzo al mare uno scoglio che pareva di marmo bianco: e su in cima allo scoglio, una bella Caprettina che belava amorosamente e gli faceva segno di avvicinarsi.</p>

  <p>La cosa più singolare era questa: che la lana della Caprettina, invece di esser bianca, o nera, o pallata di due colori, come quella delle altre capre, era invece turchina, ma d’un color turchino sfolgorante, che rammentava moltissimo i capelli della bella Bambina.</p>

  <p>Lascio pensare a voi se il cuore del povero Pinocchio cominciò a battere più forte! Raddoppiando di forza e di energia si diè a nuotare verso lo scoglio bianco: ed era già a mezza strada, quando ecco uscir fuori dall’acqua e venirgli incontro una orribile testa di mostro marino, con la bocca spalancata, come una voragine, e tre filari di zanne che avrebbero fatto paura anche a vederle dipinte.</p>

  <p>E sapete chi era quel mostro marino?</p>

  <p>Quel mostro marino era né più né meno quel gigantesco Pesce-cane, ricordato più volte in questa storia, e che per le sue stragi e per la sua insaziabile voracità, veniva soprannominato «l’Attila dei pesci e dei pescatori».</p>

  <p>Immaginatevi lo spavento del povero Pinocchio alla vista del mostro. Cercò di scansarlo, di cambiare strada: cercò di fuggire: ma quella immensa bocca spalancata gli veniva sempre incontro con la velocità di una saetta.</p>

  <p class="testo_dialogo">– Affréttati, Pinocchio, per carità! – gridava belando la bella Caprettina.</p>

  <p>E Pinocchio nuotava disperatamente con le braccia, col petto, con le gambe e coi piedi.</p>

  <p class="testo_dialogo">– Corri, Pinocchio, perché il mostro si avvicina!</p>

  <p>E Pinocchio, raccogliendo tutte le sue forze, raddoppiava di lena nella corsa.</p>

  <p class="testo_dialogo">– Bada, Pinocchio!... il mostro ti raggiunge!... Eccolo!... Eccolo!... Affréttati per carità, o sei perduto!...</p>

  <p>E Pinocchio a nuotar più lesto che mai, e via, e via, e via, come andrebbe una palla di fucile. E già era presso lo scoglio, e già la Caprettina, spenzolandosi tutta sul mare, gli porgeva le sue zampine davanti per aiutarlo a uscire dall’acqua!</p>

  <p>Ma oramai era tardi! Il mostro lo aveva raggiunto: il mostro, tirando il fiato a sé, si bevve il povero burattino, come avrebbe bevuto un uovo di gallina: e lo inghiottì con tanta violenza e con tanta avidità, che Pinocchio, cascando giù in corpo al Pesce-cane, batté un colpo così screanzato, da restarne sbalordito per un quarto d’ora.</p>

  <p>Quando ritornò in sé da quello sbigottimento, non sapeva raccapezzarsi, nemmeno lui, in che mondo si fosse. Intorno a sé c’era da ogni parte un gran buio: ma un buio così nero e profondo, che gli pareva di essere entrato col capo in un calamaio pieno d’inchiostro. Stette in ascolto e non senti nessun rumore: solamente di tanto in tanto sentiva battersi nel viso alcune grandi buffate di vento. Da principio non sapeva intendere da dove quel vento uscisse: ma poi capì che usciva dai polmoni del mostro. Perché bisogna sapere che il Pesce-cane soffriva moltissimo d’asma, e quando respirava, pareva proprio che tirasse la tramontana.</p>

  <p>Pinocchio, sulle prime, s’ingegnò di farsi un poco di coraggio: ma quand’ebbe la prova e la riprova di trovarsi chiuso in corpo al mostro marino allora cominciò a piangere e a strillare: e piangendo diceva:</p>

  <p class="testo_dialogo">– Aiuto! aiuto! Oh povero me! Non c’è nessuno che venga a salvarmi?</p>

  <p class="testo_dialogo">– Chi vuoi che ti salvi, disgraziato?... – disse in quel buio una vociaccia fessa di chitarra scordata.</p>

  <p class="testo_dialogo">– Chi è che parla così? – domandò Pinocchio, sentendosi gelare dallo spavento.</p>

  <p class="testo_dialogo">– Sono io! sono un povero Tonno, inghiottito dal Pesce-cane insieme con te. E tu che pesce sei?</p>

  <p class="testo_dialogo">– Io non ho che vedere nulla coi pesci. Io sono un burattino.</p>

  <p class="testo_dialogo">– E allora, se non sei un pesce, perché ti sei fatto inghiottire dal mostro?</p>

  <p class="testo_dialogo">– Non son io, che mi son fatto inghiottire: gli è lui che mi ha inghiottito! Ed ora che cosa dobbiamo fare qui al buio?...</p>

  <p class="testo_dialogo">– Rassegnarsi e aspettare che il Pesce-cane ci abbia digeriti tutt’e due!...</p>

  <p class="testo_dialogo">– Ma io non voglio esser digerito! – urlò Pinocchio, ricominciando a piangere.</p>

  <p class="testo_dialogo">– Neppure io vorrei esser digerito, – soggiunse il Tonno, – ma io sono abbastanza filosofo e mi consolo pensando che, quando si nasce Tonni, c’è più dignità a morir sott’acqua che sott’olio!...</p>

  <p class="testo_dialogo">– Scioccherie! – gridò Pinocchio.</p>

  <p class="testo_dialogo">– La mia è un’opinione, – replicò il Tonno, – e le opinioni, come dicono i Tonni politici, vanno rispettate!</p>

  <p class="testo_dialogo">– Insomma... io voglio andarmene di qui... io voglio fuggire...</p>

  <p class="testo_dialogo">– Fuggi, se ti riesce!...</p>

  <p class="testo_dialogo">– È molto grosso questo Pesce-cane che ci ha inghiottiti? – domandò il burattino.</p>

  <p class="testo_dialogo">– Figùrati che il suo corpo è più lungo di un chilometro, senza contare la coda.</p>

  <p>Nel tempo che facevano questa conversazione al buio, parve a Pinocchio di veder lontan lontano una specie di chiarore.</p>

  <p class="testo_dialogo">– Che cosa sarà mai quel lumicino lontano lontano? – disse Pinocchio.</p>

  <p class="testo_dialogo">– Sarà qualche nostro compagno di sventura, che aspetterà come noi il momento di esser digerito!....</p>

  <p class="testo_dialogo">– Voglio andare a trovarlo. Non potrebbe darsi il caso che fosse qualche vecchio pesce capace di insegnarmi la strada per fuggire?</p>

  <p class="testo_dialogo">– Io te l’auguro di cuore, caro burattino.</p>

  <p class="testo_dialogo">– Addio, Tonno.</p>

  <p class="testo_dialogo">– Addio, burattino; e buona fortuna.</p>

  <p class="testo_dialogo">– Dove ci rivedremo?...</p>

  <p class="testo_dialogo">– Chi lo sa?... è meglio non pensarci neppure!</p>
</body>
</html>