<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_17">XV. Gli assassini inseguono Pinocchio; e, dopo averlo raggiunto, lo impiccano a un ramo della Quercia grande.</h2>

  <p>Allora il burattino, perdutosi d’animo, fu proprio sul punto di gettarsi in terra e di darsi per vinto, quando nel girare gli occhi all’intorno vide fra mezzo al verde cupo degli alberi biancheggiare in lontananza una casina candida come la neve.</p>

  <p class="testo_dialogo">– Se io avessi tanto fiato da arrivare fino a quella casa, forse sarei salvo, – disse dentro di sé.</p>

  <p>E senza indugiare un minuto riprese a correre per il bosco a carriera distesa. E gli assassini sempre dietro.</p>

  <p>E dopo una corsa disperata di quasi due ore, finalmente tutto trafelato arrivò alla porta di quella casina e bussò.</p>

  <p>Nessuno rispose.</p>

  <p>Tornò a bussare con maggior violenza, perché sentiva avvicinarsi il rumore dei passi e il respiro grosso e affannoso de’ suoi persecutori.</p>

  <p>Lo stesso silenzio.</p>

  <p>Avvedutosi che il bussare non giovava a nulla, cominciò per disperazione a dare calci e zuccate nella porta. Allora si affacciò alla finestra una bella bambina, coi capelli turchini e il viso bianco come un’immagine di cera, gli occhi chiusi e le mani incrociate sul petto, la quale senza muovere punto le labbra, disse con una vocina che pareva venisse dall’altro mondo:</p>

  <p class="testo_dialogo">– In questa casa non c’è nessuno. Sono tutti morti.</p>

  <p class="testo_dialogo">– Aprimi almeno tu! – gridò Pinocchio piangendo e raccomandandosi.</p>

  <p class="testo_dialogo">– Sono morta anch’io.</p>

  <p class="testo_dialogo">– Morta? e allora che cosa fai costì alla finestra?</p>

  <p class="testo_dialogo">– Aspetto la bara che venga a portarmi via.</p>

  <p>Appena detto così, la bambina disparve, e la finestra si richiuse senza far rumore.</p>

  <p class="testo_dialogo">– O bella bambina dai capelli turchini, – gridava Pinocchio, – aprimi per carità! Abbi compassione di un povero ragazzo inseguito dagli assass...</p>

  <p>Ma non poté finir la parola, perché sentì afferrarsi per il collo, e le solite due vociaccie che gli brontolarono minacciosamente:</p>

  <p class="testo_dialogo">– Ora non ci scappi più!</p>

  <p>Il burattino, vedendosi balenare la morte dinanzi agli occhi, fu preso da un tremito così forte, che nel tremare, gli sonavano le giunture delle sue gambe di legno e i quattro zecchini che teneva nascosti sotto la lingua.</p>

  <p class="testo_dialogo">– Dunque? – gli domandarono gli assassini, – vuoi aprirla la bocca, sì o no? Ah! non rispondi?... Lascia fare: ché questa volta te la faremo aprir noi!...</p>

  <p>E cavato fuori due coltellacci lunghi lunghi e affilati come rasoi, <i>zaff</i>... gli affibbiarono due colpi nel mezzo alle reni.</p>

  <p>Ma il burattino per sua fortuna era fatto d’un legno durissimo, motivo per cui le lame, spezzandosi, andarono in mille schegge e gli assassini rimasero col manico dei coltelli in mano, a guardarsi in faccia.</p>

  <p class="testo_dialogo">– Ho capito, – disse allora uno di loro, – bisogna impiccarlo! Impicchiamolo!</p>

  <p class="testo_dialogo">– Impicchiamolo, – ripeté l’altro.</p>

  <p>Detto fatto, gli legarono le mani dietro le spalle e passatogli un nodo scorsoio intorno alla gola, lo attaccarono penzoloni al ramo di una grossa pianta detta la Quercia grande.</p>

  <p>Poi si posero là, seduti sull’erba, aspettando che il burattino facesse l’ultimo sgambetto: ma il burattino, dopo tre ore, aveva sempre gli occhi aperti, la bocca chiusa e sgambettava più che mai.</p>

  <p>Annoiati finalmente di aspettare, si voltarono a Pinocchio e gli dissero sghignazzando:</p>

  <p class="testo_dialogo">– Addio a domani. Quando domani torneremo qui, si spera che ci farai la garbatezza di farti trovare bell’e morto e con la bocca spalancata.</p>

  <p>E se ne andarono.</p>

  <p>Intanto s’era levato un vento impetuoso di tramontana, che soffiando e mugghiando con rabbia, sbatacchiava in qua e in là il povero impiccato, facendolo dondolare violentemente come il battaglio di una campana che suona a festa. E quel dondolìo gli cagionava acutissimi spasimi, e il nodo scorsoio, stringendosi sempre più alla gola, gli toglieva il respiro.</p>

  <p>A poco a poco gli occhi gli si appannavano; e sebbene sentisse avvicinarsi la morte, pure sperava sempre che da un momento all’altro sarebbe capitata qualche anima pietosa a dargli aiuto. Ma quando, aspetta aspetta, vide che non compariva nessuno, proprio nessuno, allora gli tornò in mente il suo povero babbo... e balbettò quasi moribondo:</p>

  <p class="testo_dialogo">– Oh babbo mio! se tu fossi qui!...</p>

  <p>E non ebbe fiato per dir altro. Chiuse gli occhi, aprì la bocca, stirò le gambe e, dato un grande scrollone, rimase lì come intirizzito.</p>
</body>
</html>