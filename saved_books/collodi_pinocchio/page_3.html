<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_4">II. Maestro Ciliegia regala il pezzo di legno al suo amico Geppetto, il quale lo prende per fabbricarsi un burattino maraviglioso che sappia ballare, tirar di scherma e fare i salti mortali.</h2>

  <p>In quel punto fu bussato alla porta.</p>

  <p class="testo_dialogo">– Passate pure, – disse il falegname, senza aver la forza di rizzarsi in piedi.</p>

  <p>Allora entrò in bottega un vecchietto tutto arzillo, il quale aveva nome Geppetto; ma i ragazzi del vicinato, quando lo volevano far montare su tutte le furie, lo chiamavano col soprannome di <i>Polendina</i>, a motivo della sua parrucca gialla che somigliava moltissimo alla polendina di granturco.</p>

  <p>Geppetto era bizzosissimo. Guai a chiamarlo Polendina! Diventava subito una bestia e non c’era più verso di tenerlo.</p>

  <p class="testo_dialogo">– Buon giorno, mastr’Antonio, – disse Geppetto. – Che cosa fate costì per terra?</p>

  <p class="testo_dialogo">– Insegno l’abbaco alle formicole.</p>

  <p class="testo_dialogo">– Buon pro vi faccia!</p>

  <p class="testo_dialogo">– Chi vi ha portato da me, compar Geppetto?</p>

  <p class="testo_dialogo">– Le gambe. Sappiate, mastr’Antonio, che son venuto da voi, per chiedervi un favore.</p>

  <p class="testo_dialogo">– Eccomi qui, pronto a servirvi, – replicò il falegname, rizzandosi su i ginocchi.</p>

  <p class="testo_dialogo">– Stamani m’è piovuta nel cervello un’idea.</p>

  <p class="testo_dialogo">– Sentiamola.</p>

  <p class="testo_dialogo">– Ho pensato di fabbricarmi da me un bel burattino di legno; ma un burattino maraviglioso, che sappia ballare, tirare di scherma e fare i salti mortali. Con questo burattino voglio girare il mondo, per buscarmi un tozzo di pane e un bicchier di vino; che ve ne pare?</p>

  <p class="testo_dialogo">– Bravo Polendina! – gridò la solita vocina, che non si capiva di dove uscisse.</p>

  <p>A sentirsi chiamar Polendina, compar Geppetto diventò rosso come un peperone dalla bizza, e voltandosi verso il falegname, gli disse imbestialito:</p>

  <p class="testo_dialogo">– Perché mi offendete?</p>

  <p class="testo_dialogo">– Chi vi offende?</p>

  <p class="testo_dialogo">– Mi avete detto Polendina!...</p>

  <p class="testo_dialogo">– Non sono stato io.</p>

  <p class="testo_dialogo">– Sta’ un po’ a vedere che sarò stato io! Io dico che siete stato voi.</p>

  <p class="testo_dialogo">– No!</p>

  <p class="testo_dialogo">– Si!</p>

  <p class="testo_dialogo">– No!</p>

  <p class="testo_dialogo">– Si!</p>

  <p>E riscaldandosi sempre più, vennero dalle parole ai fatti, e acciuffatisi fra di loro, si graffiarono, si morsero e si sbertucciarono.</p>

  <p>Finito il combattimento, mastr’Antonio si trovò fra le mani la parrucca gialla di Geppetto, e Geppetto si accorse di avere in bocca la parrucca brizzolata del falegname.</p>

  <p class="testo_dialogo">– Rendimi la mia parrucca! – gridò mastr’Antonio.</p>

  <p class="testo_dialogo">– E tu rendimi la mia, e rifacciamo la pace.</p>

  <p>I due vecchietti, dopo aver ripreso ognuno di loro la propria parrucca, si strinsero la mano e giurarono di rimanere buoni amici per tutta la vita.</p>

  <p class="testo_dialogo">– Dunque, compar Geppetto, – disse il falegname in segno di pace fatta, – qual è il piacere che volete da me?</p>

  <p class="testo_dialogo">– Vorrei un po’ di legno per fabbricare il mio burattino; me lo date?</p>

  <p>Mastr’Antonio, tutto contento, andò subito a prendere sul banco quel pezzo di legno che era stato cagione a lui di tante paure. Ma quando fu lì per consegnarlo all’amico, il pezzo di legno dette uno scossone e sgusciandogli violentemente dalle mani, andò a battere con forza negli stinchi impresciuttiti del povero Geppetto.</p>

  <p class="testo_dialogo">– Ah! gli è con questo bel garbo, mastr’Antonio, che voi regalate la vostra roba? M’avete quasi azzoppito!...</p>

  <p class="testo_dialogo">– Vi giuro che non sono stato io!</p>

  <p class="testo_dialogo">– Allora sarò stato io!...</p>

  <p class="testo_dialogo">– La colpa è tutta di questo legno...</p>

  <p class="testo_dialogo">– Lo so che è del legno: ma siete voi che me l’avete tirato nelle gambe!</p>

  <p class="testo_dialogo">– Io non ve l’ho tirato!</p>

  <p class="testo_dialogo">– Bugiardo!</p>

  <p class="testo_dialogo">– Geppetto, non mi offendete; se no vi chiamo Polendina!...</p>

  <p class="testo_dialogo">– Asino!</p>

  <p class="testo_dialogo">– Polendina!</p>

  <p class="testo_dialogo">– Somaro!</p>

  <p class="testo_dialogo">– Polendina!</p>

  <p class="testo_dialogo">– Brutto scimmiotto!</p>

  <p class="testo_dialogo">– Polendina!</p>

  <p>A sentirsi chiamar Polendina per la terza volta, Geppetto perse il lume degli occhi, si avvento sul falegname; e lì se ne dettero un sacco e una sporta.</p>

  <p>A battaglia finita, mastr’Antonio si trovo due graffi di più sul naso, e quell’altro due bottoni di meno al giubbetto. Pareggiati in questo modo i loro conti, si strinsero la mano e giurarono di rimanere buoni amici per tutta la vita.</p>

  <p>Intanto Geppetto prese con se il suo bravo pezzo di legno, e ringraziato mastr’Antonio, se ne tornò zoppicando a casa.</p>
</body>
</html>