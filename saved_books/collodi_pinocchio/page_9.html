<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_10">VIII. Geppetto rifà i piedi a Pinocchio e vende la propria casacca per comprargli l’Abbecedario.</h2>

  <p>Il burattino, appena che si fu levata la fame, cominciò subito a bofonchiare e a piangere, perché voleva un paio di piedi nuovi.</p>

  <p>Ma Geppetto, per punirlo della monelleria fatta lo lasciò piangere e disperarsi per una mezza giornata: poi gli disse:</p>

  <p class="testo_dialogo">– E perché dovrei rifarti i piedi? Forse per vederti scappar di nuovo da casa tua?</p>

  <p class="testo_dialogo">– Vi prometto, – disse il burattino singhiozzando, – che da oggi in poi sarò buono...</p>

  <p class="testo_dialogo">– Tutti i ragazzi, – replicò Geppetto, – quando vogliono ottenere qualcosa, dicono così.</p>

  <p class="testo_dialogo">– Vi prometto che anderò a scuola, studierò e mi farò onore...</p>

  <p class="testo_dialogo">– Tutti i ragazzi, quando vogliono ottenere qualcosa, ripetono la medesima storia.</p>

  <p class="testo_dialogo">– Ma io non sono come gli altri ragazzi! Io sono più buono di tutti e dico sempre la verità. Vi prometto, babbo, che imparerò un’arte e che sarò la consolazione e il bastone della vostra vecchiaia.</p>

  <p>Geppetto che, sebbene facesse il viso di tiranno, aveva gli occhi pieni di pianto e il cuore grosso dalla passione di vedere il suo povero Pinocchio in quello stato compassionevole, non rispose altre parole: ma, presi in mano gli arnesi del mestiere e due pezzetti di legno stagionato, si pose a lavorare di grandissimo impegno.</p>

  <p>E in meno d’un’ora, i piedi erano bell’e fatti; due piedini svelti, asciutti e nervosi, come se fossero modellati da un artista di genio.</p>

  <p>Allora Geppetto disse al burattino:</p>

  <p class="testo_dialogo">– Chiudi gli occhi e dormi!</p>

  <p>E Pinocchio chiuse gli occhi e fece finta di dormire. E nel tempo che si fingeva addormentato, Geppetto con un po’ di colla sciolta in un guscio d’uovo gli appiccicò i due piedi al loro posto, e glieli appiccicò così bene, che non si vedeva nemmeno il segno dell’attaccatura.</p>

  <p>Appena il burattino si accorse di avere i piedi, saltò giù dalla tavola dove stava disteso, e principiò a fare mille sgambetti e mille capriole, come se fosse ammattito dalla gran contentezza.</p>

  <p class="testo_dialogo">– Per ricompensarvi di quanto avete fatto per me, – disse Pinocchio al suo babbo, – voglio subito andare a scuola.</p>

  <p class="testo_dialogo">– Bravo ragazzo!</p>

  <p class="testo_dialogo">– Ma per andare a scuola ho bisogno d’un po’ di vestito.</p>

  <p>Geppetto, che era povero e non aveva in tasca nemmeno un centesimo, gli fece allora un vestituccio di carta fiorita, un paio di scarpe di scorza di albero e un berrettino di midolla di pane.</p>

  <p>Pinocchio corse subito a specchiarsi in una catinella piena d’acqua e rimase così contento di sé, che disse pavoneggiandosi:</p>

  <p class="testo_dialogo">– Paio proprio un signore!</p>

  <p class="testo_dialogo">– Davvero, – replicò Geppetto, – perché, tienlo a mente, non è il vestito bello che fa il signore. ma è piuttosto il vestito pulito.</p>

  <p class="testo_dialogo">– A proposito, – soggiunse il burattino, – per andare alla scuola mi manca sempre qualcosa: anzi mi manca il più e il meglio.</p>

  <p class="testo_dialogo">– Cioè?</p>

  <p class="testo_dialogo">– Mi manca l’Abbecedario.</p>

  <p class="testo_dialogo">– Hai ragione: ma come si fa per averlo?</p>

  <p class="testo_dialogo">– È facilissimo: si va da un libraio e si compra.</p>

  <p class="testo_dialogo">– E i quattrini?</p>

  <p class="testo_dialogo">– Io non ce l’ho.</p>

  <p class="testo_dialogo">– Nemmeno io, – soggiunse il buon vecchio, facendosi tristo.</p>

  <p>E Pinocchio, sebbene fosse un ragazzo allegrissimo, si fece tristo anche lui: perché la miseria, quando è miseria davvero, la intendono tutti: anche i ragazzi.</p>

  <p class="testo_dialogo">– Pazienza! – gridò Geppetto tutt’a un tratto rizzandosi in piedi; e infilatasi la vecchia casacca di fustagno, tutta toppe e rimendi, uscì correndo di casa.</p>

  <p>Dopo poco tornò: e quando tornò aveva in mano l’Abbecedario per il figliuolo, ma la casacca non l’aveva più. Il pover’uomo era in maniche di camicia, e fuori nevicava.</p>

  <p class="testo_dialogo">– E la casacca, babbo?</p>

  <p class="testo_dialogo">– L’ho venduta.</p>

  <p class="testo_dialogo">– Perché l’avete venduta?</p>

  <p class="testo_dialogo">– Perché mi faceva caldo.</p>

  <p>Pinocchio capì questa risposta a volo, e non potendo frenare l’impeto del suo buon cuore, saltò al collo di Geppetto e cominciò a baciarlo per tutto il viso.</p>
</body>
</html>