<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_31">XXIX. Ritorna a casa della Fata, la quale gli promette che il giorno dopo non sarà più un burattino, ma diventerà un ragazzo. Gran colazione di caffè-e-latte per festeggiare questo grande avvenimento.</h2>

  <p>Mentre il pescatore era proprio sul punto di buttar Pinocchio nella padella, entrò nella grotta un grosso cane condotto là dall’odore acutissimo e ghiotto della frittura.</p>

  <p class="testo_dialogo">– Passa via! – gli gridò il pescatore minacciandolo e tenendo sempre in mano il burattino infarinato.</p>

  <p>Ma il povero cane aveva una fame per quattro, e mugolando e dimenando la coda, pareva che dicesse: «Dammi un boccon di frittura e ti lascio in pace».</p>

  <p class="testo_dialogo">– Passa via, ti dico! – gli ripeté il pescatore; e allungò la gamba per tirargli una pedata.</p>

  <p>Allora il cane che, quando aveva fame davvero, non era avvezzo a lasciarsi posar mosche sul naso, si rivoltò ringhioso al pescatore, mostrandogli le sue terribili zanne.</p>

  <p>In quel mentre si udì nella grotta una vocina fioca fioca, che disse:</p>

  <p class="testo_dialogo">– Salvami, Alidoro!... Se non mi salvi, son fritto!</p>

  <p>Il cane riconobbe subito la voce di Pinocchio e si accorse con sua grandissima maraviglia che la vocina era uscita da quel fagotto infarinato che il pescatore teneva in mano.</p>

  <p>Allora che cosa fa? Spicca un gran lancio da terra, abbocca quel fagotto infarinato e tenendolo leggermente coi denti, esce correndo dalla grotta, e via come un baleno!</p>

  <p>Il pescatore, arrabbiatissimo di vedersi strappar di mano un pesce, che egli avrebbe mangiato tanto volentieri, si provò a rincorrere il cane; ma fatti pochi passi, gli venne un nodo di tosse e dové tornarsene indietro.</p>

  <p>Intanto Alidoro, ritrovata che ebbe la viottola che conduceva al paese, si fermò e posò delicatamente in terra l’amico Pinocchio.</p>

  <p class="testo_dialogo">– Quanto ti debbo ringraziare! – disse il burattino.</p>

  <p class="testo_dialogo">– Non c’è bisogno, – replicò il cane. – Tu salvasti me, e quel che è fatto, è reso. Si sa: in questo mondo bisogna tutti aiutarsi l’uno coll’altro.</p>

  <p class="testo_dialogo">– Ma come mai sei capitato in quella grotta?</p>

  <p class="testo_dialogo">– Ero sempre qui disteso sulla spiaggia più morto che vivo, quando il vento mi ha portato da lontano un odorino di frittura. Quell’odorino mi ha stuzzicato l’appetito, e io gli sono andato dietro. Se arrivavo un minuto più tardi!...</p>

  <p class="testo_dialogo">– Non me lo dire! – urlò Pinocchio che tremava ancora dalla paura. – Non me lo dire! Se tu arrivavi un minuto più tardi, a quest’ora io ero bell’e fritto, mangiato e digerito. Brrr!... mi vengono i brividi soltanto a pensarvi!...</p>

  <p>Alidoro, ridendo, stese la zampa destra verso il burattino, il quale gliela strinse forte forte in segno di grande amicizia: e dopo si lasciarono.</p>

  <p>Il cane riprese la strada di casa: e Pinocchio, rimasto solo, andò a una capanna lì poco distante, e domandò a un vecchietto che stava sulla porta a scaldarsi al sole:</p>

  <p class="testo_dialogo">– Dite, galantuomo, sapete nulla di un povero ragazzo ferito nel capo e che si chiamava Eugenio?...</p>

  <p class="testo_dialogo">– Il ragazzo è stato portato da alcuni pescatori in questa capanna, e ora...</p>

  <p>Ora sarà morto!... – interruppe Pinocchio con gran dolore.</p>

  <p class="testo_dialogo">– No: ora è vivo, ed è già ritornato a casa sua.</p>

  <p class="testo_dialogo">– Davvero, davvero? – gridò il burattino, saltando dall’allegrezza. – Dunque la ferita non era grave?</p>

  <p class="testo_dialogo">– Ma poteva riuscire gravissima e anche mortale, – rispose il vecchietto, – perché gli tirarono sul capo un grosso libro rilegato in cartone.</p>

  <p class="testo_dialogo">– E chi glielo tirò?</p>

  <p class="testo_dialogo">– Un suo compagno di scuola: un certo Pinocchio...</p>

  <p class="testo_dialogo">– E chi è questo Pinocchio? – domandò il burattino facendo lo gnorri.</p>

  <p class="testo_dialogo">– Dicono che sia un ragazzaccio, un vagabondo, un vero rompicollo...</p>

  <p class="testo_dialogo">– Calunnie! Tutte calunnie!</p>

  <p class="testo_dialogo">– Lo conosci tu questo Pinocchio?</p>

  <p class="testo_dialogo">– Di vista! – rispose il burattino.</p>

  <p class="testo_dialogo">– E tu che concetto ne hai? – gli chiese il vecchietto.</p>

  <p class="testo_dialogo">– A me mi pare un gran buon figliuolo, pieno di voglia di studiare, ubbidiente, affezionato al suo babbo e alla sua famiglia...</p>

  <p>Mentre il burattino sfilava a faccia fresca tutte queste bugie, si toccò il naso e si accorse che il naso gli s’era allungato più d’un palmo. Allora tutto impaurito cominciò a gridare:</p>

  <p class="testo_dialogo">– Non date retta, galantuomo, a tutto il bene che ve ne ho detto: perché conosco benissimo Pinocchio e posso assicurarvi anch’io che è davvero un ragazzaccio, un disubbidiente e uno svogliato, che invece di andare a scuola, va coi compagni a fare lo sbarazzino!</p>

  <p>Appena ebbe pronunziate queste parole, il suo naso raccorcì e tornò della grandezza naturale, come era prima.</p>

  <p class="testo_dialogo">– E perché sei tutto bianco a codesto modo? – gli domandò a un tratto il vecchietto.</p>

  <p class="testo_dialogo">– Vi dirò... senza avvedermene, mi sono strofinato a un muro, che era imbiancato di fresco, – rispose il burattino, vergognandosi a confessare che lo avevano infarinato come un pesce, per poi friggerlo in padella.</p>

  <p class="testo_dialogo">– O della tua giacchetta, de’ tuoi calzoncini e del tuo berretto che cosa ne hai fatto?</p>

  <p class="testo_dialogo">– Ho incontrato i ladri e mi hanno spogliato. Dite, buon vecchio, non avreste per caso da darmi un po’ di vestituccio, tanto perché io possa ritornare a casa?</p>

  <p class="testo_dialogo">– Ragazzo mio, in fatto di vestiti, io non ho che un piccolo sacchetto, dove ci tengo i lupini. Se vuoi, piglialo: eccolo là.</p>

  <p>E Pinocchio non se lo fece dire due volte: prese subito il sacchetto dei lupini che era vuoto, e dopo averci fatto colle forbici una piccola buca nel fondo e due buche dalle parti, se lo infilò a uso camicia. E vestito leggerino a quel modo, si avviò verso il paese.</p>

  <p>Ma, lungo la strada, non si sentiva punto tranquillo; tant’è vero che faceva un passo avanti e uno indietro e, discorrendo da se solo, andava dicendo:</p>

  <p class="testo_dialogo">– Come farò a presentarmi alla mia buona Fatina? Che dirà quando mi vedrà?... Vorrà perdonarmi questa seconda birichinata?... Scommetto che non me la perdona!... Oh! Non me la perdona di certo... E mi sta il dovere: perché io sono un monello che prometto sempre di correggermi, e non mantengo mai!...</p>

  <p>Arrivò al paese che era già notte buia, e perché faceva tempaccio e l’acqua veniva giù a catinelle, andò diritto diritto alla casa della Fata coll’animo risoluto di bussare alla porta e di farsi aprire.</p>

  <p>Ma, quando fu lì, sentì mancarsi il coraggio, e invece di bussare si allontanò, correndo, una ventina di passi. Si avvicinò una seconda volta alla porta, e non concluse nulla: si avvicinò una terza volta, e nulla: la quarta volta prese, tremando, il battente di ferro in mano, e bussò un piccolo colpettino.</p>

  <p>Aspetta, aspetta, finalmente dopo mezz’ora si aprì una finestra dell’ultimo piano (la casa era di quattro piani) e Pinocchio vide affacciarsi una grossa Lumaca, che aveva un lumicino acceso sul capo, la quale disse:</p>

  <p class="testo_dialogo">– Chi è a quest’ora?</p>

  <p class="testo_dialogo">– La Fata è in casa? – domandò il burattino.</p>

  <p class="testo_dialogo">– La Fata dorme e non vuol essere svegliata: ma tu chi sei?</p>

  <p class="testo_dialogo">– Sono io!</p>

  <p class="testo_dialogo">– Chi io?</p>

  <p class="testo_dialogo">– Pinocchio.</p>

  <p class="testo_dialogo">– Chi Pinocchio?</p>

  <p class="testo_dialogo">– Il burattino, quello che sta in casa colla Fata.</p>

  <p class="testo_dialogo">– Ah! ho capito, – disse la Lumaca. – Aspettami costì, che ora scendo giù e ti apro subito.</p>

  <p class="testo_dialogo">– Spicciatevi, per carità, perché io muoio dal freddo.</p>

  <p class="testo_dialogo">– Ragazzo mio, io sono una lumaca, e le lumache non hanno mai fretta.</p>

  <p>Intanto passò un’ora, ne passarono due, e la porta non si apriva: per cui Pinocchio, che tremava dal freddo, dalla paura e dall’acqua che aveva addosso, si fece cuore e bussò una seconda volta, e bussò più forte. A quel secondo colpo si aprì una finestra del piano di sotto e si affacciò la solita Lumaca.</p>

  <p class="testo_dialogo">– Lumachina bella, – gridò Pinocchio dalla strada, – sono due ore che aspetto! E due ore, a questa serataccia, diventano più lunghe di due anni. Spicciatevi, per carità.</p>

  <p class="testo_dialogo">– Ragazzo mio – gli rispose dalla finestra quella bestiola tutta pace e tutta flemma, – ragazzo mio, io sono una lumaca, e le lumache non hanno mai fretta.</p>

  <p>E la finestra si richiuse.</p>

  <p>Di lì a poco suonò la mezzanotte: poi il tocco, poi le due dopo mezzanotte, e la porta era sempre chiusa.</p>

  <p>Allora Pinocchio, perduta la pazienza, afferrò con rabbia il battente della porta per bussare un gran colpo da far rintronare tutto il casamento: ma il battente che era di ferro, diventò a un tratto un’anguilla viva, che sgusciandogli dalle mani sparì nel rigagnolo d’acqua in mezzo alla strada.</p>

  <p class="testo_dialogo">– Ah, sì? – gridò Pinocchio sempre più accecato dalla collera. – Se il battente è sparito, io seguiterò a bussare a furia di calci.</p>

  <p>E tiratosi un poco indietro, lasciò andare una solennissima pedata nell’uscio della casa. Il colpo fu così forte, che il piede penetrò nel legno fino a mezzo: e quando il burattino si provò a ricavarlo fuori, fu tutta fatica inutile: perché il piede c’era rimasto conficcato dentro, come un chiodo ribadito.</p>

  <p>Figuratevi il povero Pinocchio! Dové passare tutto il resto della notte con un piede in terra e con quell’altro per aria.</p>

  <p>La mattina, sul far del giorno, finalmente la porta si aprì.</p>

  <p>Quella brava bestiola della Lumaca, a scendere dal quarto piano fino all’uscio di strada, ci aveva messo solamente nove ore. Bisogna proprio dire che avesse fatto una sudata!</p>

  <p class="testo_dialogo">– Che cosa fate con codesto piede conficcato nell’uscio? – domandò ridendo al burattino.</p>

  <p class="testo_dialogo">– È stata una disgrazia. Vedete un po’, Lumachina bella, se vi riesce di liberarmi da questo supplizio.</p>

  <p class="testo_dialogo">– Ragazzo mio, così ci vuole un legnaiolo, e io non ho mai fatto la legnaiola.</p>

  <p class="testo_dialogo">– Pregate la Fata da parte mia!...</p>

  <p class="testo_dialogo">– La Fata dorme e non vuol essere svegliata.</p>

  <p class="testo_dialogo">– Ma che cosa volete che io faccia inchiodato tutto il giorno a questa porta?</p>

  <p class="testo_dialogo">– Divèrtiti a contare le formicole che passano per la strada.</p>

  <p class="testo_dialogo">– Portatemi almeno qualche cosa da mangiare, perché mi sento rifinito.</p>

  <p class="testo_dialogo">– Subito! – disse la Lumaca.</p>

  <p>Difatti dopo tre ore e mezzo Pinocchio la vide tornare con un vassoio d’argento in capo. Nel vassoio c’era un pane, un pollastro arrosto e quattro albicocche mature.</p>

  <p class="testo_dialogo">– Ecco la colazione che vi manda la Fata, – disse la Lumaca.</p>

  <p>Alla vista di quella grazia di Dio, il burattino sentì consolarsi tutto.</p>

  <p>Ma quale fu il suo disinganno, quando incominciando a mangiare, si dové accorgere che il pane era di gesso, il pollastro di cartone e le quattro albicocche di alabastro, colorite al naturale.</p>

  <p>Voleva piangere, voleva darsi alla disperazione, voleva buttar via il vassoio e quel che c’era dentro: ma invece, o fosse il gran dolore o la gran languidezza di stomaco, fatto sta che cadde svenuto.</p>

  <p>Quando si riebbe, si trovò disteso sopra un sofà, e la Fata era accanto a lui.</p>

  <p class="testo_dialogo">– Anche per questa volta ti perdono, – gli disse la Fata, – ma guai a te se me ne fai un’altra delle tue!...</p>

  <p>Pinocchio promise e giurò che avrebbe studiato, e che si sarebbe condotto sempre bene. E mantenne la parola per tutto il resto dell’anno. Difatti, agli esami delle vacanze, ebbe l’onore di essere il più bravo della scuola; e i suoi portamenti, in generale, furono giudicati così lodevoli e soddisfacenti, che la Fata, tutta contenta, gli disse:</p>

  <p class="testo_dialogo">– Domani finalmente il tuo desiderio sarà appagato!</p>

  <p class="testo_dialogo">– Cioè?</p>

  <p class="testo_dialogo">– Domani finirai di essere un burattino di legno, e diventerai un ragazzo perbene.</p>

  <p>Chi non ha veduto la gioia di Pinocchio, a questa notizia tanto sospirata, non potrà mai figurarsela. Tutti i suoi amici e compagni di scuola dovevano essere invitati per il giorno dopo a una gran colazione in casa della Fata, per festeggiare insieme il grande avvenimento: e la Fata aveva fatto preparare dugento tazze di caffè-e-latte e quattrocento panini imburrati di sotto e di sopra. Quella giornata prometteva d’essere molto bella e molto allegra, ma...</p>

  <p>Disgraziatamente, nella vita dei burattini c’è sempre un <i>ma</i>, che sciupa ogni cosa.</p>
</body>
</html>