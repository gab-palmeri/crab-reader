<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_32">XXX. Pinocchio, invece di diventare un ragazzo, parte di nascosto col suo amico Lucignolo per il Paese dei Balocchi.</h2>

  <div class="immagine">
 <img alt="" src="../Images/img0005.jpg"/><br/>

<em>Pinocchio e la Fata, in un disegno della Walt Disney del 1939</em>
  </div>

  <p>Com’è naturale, Pinocchio chiese subito alla Fata il permesso di andare in giro per la città a fare gli inviti: e la Fata gli disse:</p>

  <p class="testo_dialogo">– Vai pure a invitare i tuoi compagni per la colazione di domani: ma ricordati di tornare a casa prima che faccia notte. Hai capito?</p>

  <p class="testo_dialogo">– Fra un’ora prometto di essere bell’e ritornato, – replicò il burattino.</p>

  <p class="testo_dialogo">– Bada, Pinocchio! I ragazzi fanno presto a promettere: ma il più delle volte, fanno tardi a mantenere.</p>

  <p class="testo_dialogo">– Ma io non sono come gli altri: io, quando dico una cosa, la mantengo.</p>

  <p class="testo_dialogo">– Vedremo. Caso poi tu disubbidissi, tanto peggio per te.</p>

  <p class="testo_dialogo">– Perché?</p>

  <p class="testo_dialogo">– Perché i ragazzi che non danno retta ai consigli di chi ne sa più di loro, vanno sempre incontro a qualche disgrazia.</p>

  <p class="testo_dialogo">– E io l’ho provato! – disse Pinocchio. – Ma ora non ci ricasco più!</p>

  <p class="testo_dialogo">– Vedremo se dici il vero.</p>

  <p>Senza aggiungere altre parole, il burattino salutò la sua buona Fata, che era per lui una specie di mamma, e cantando e ballando uscì fuori della porta di casa.</p>

  <p>In poco più d’un’ora, tutti i suoi amici furono invitati. Alcuni accettarono subito e di gran cuore: altri da principio si fecero un po’ pregare; ma quando seppero che i panini da inzuppare nel caffè-e-latte sarebbero stati imburrati anche dalla parte di fuori, finirono tutti col dire: «Verremo anche noi, per farti piacere».</p>

  <p>Ora bisogna sapere che Pinocchio, fra i suoi amici e compagni di scuola, ne aveva uno prediletto e carissimo, il quale si chiamava di nome Romeo: ma tutti lo chiamavano col soprannome di <i>Lucignolo</i>, per via del suo personalino asciutto, secco e allampanato, tale e quale come il lucignolo nuovo di un lumino da notte.</p>

  <p>Lucignolo era il ragazzo più svogliato e più birichino di tutta la scuola: ma Pinocchio gli voleva un gran bene. Difatti andò subito a cercarlo a casa, per invitarlo alla colazione, e non lo trovò: tornò una seconda volta, e Lucignolo non c’era: tornò una terza volta, e fece la strada invano.</p>

  <p>Dove poterlo ripescare? Cerca di qua, cerca di là, finalmente lo vide nascosto sotto il portico di una casa di contadini.</p>

  <p class="testo_dialogo">– Che cosa fai costì? – gli domandò Pinocchio, avvicinandosi.</p>

  <p class="testo_dialogo">– Aspetto la mezzanotte, per partire...</p>

  <p class="testo_dialogo">– Dove vai?</p>

  <p class="testo_dialogo">– Lontano, lontano, lontano!</p>

  <p class="testo_dialogo">– E io che son venuto a cercarti a casa tre volte!...</p>

  <p class="testo_dialogo">– Che cosa volevi da me?</p>

  <p class="testo_dialogo">– Non sai il grande avvenimento? Non sai la fortuna che mi è toccata?</p>

  <p class="testo_dialogo">– Quale?</p>

  <p class="testo_dialogo">– Domani finisco di essere un burattino e divento un ragazzo come te, e come tutti gli altri.</p>

  <p class="testo_dialogo">– Buon pro ti faccia.</p>

  <p class="testo_dialogo">– Domani, dunque, ti aspetto a colazione a casa mia.</p>

  <p class="testo_dialogo">– Ma se ti dico che parto questa sera.</p>

  <p class="testo_dialogo">– A che ora?</p>

  <p class="testo_dialogo">– Fra poco.</p>

  <p class="testo_dialogo">– E dove vai?</p>

  <p class="testo_dialogo">– Vado ad abitare in un paese... che è il più bel paese di questo mondo: una vera cuccagna!...</p>

  <p class="testo_dialogo">– E come si chiama?</p>

  <p class="testo_dialogo">– Si chiama il Paese dei Balocchi. Perché non vieni anche tu?</p>

  <p class="testo_dialogo">– Io? no davvero!</p>

  <p class="testo_dialogo">– Hai torto, Pinocchio! Credilo a me che, se non vieni, te ne pentirai. Dove vuoi trovare un paese più salubre per noialtri ragazzi? Lì non vi sono scuole: lì non vi sono maestri: lì non vi sono libri. In quel paese benedetto non si studia mai. Il giovedì non si fa scuola: e ogni settimana è composta di sei giovedì e di una domenica. Figùrati che le vacanze dell’autunno cominciano col primo di gennaio e finiscono coll’ultimo di dicembre. Ecco un paese, come piace veramente a me! Ecco come dovrebbero essere tutti i paesi civili!...</p>

  <p class="testo_dialogo">– Ma come si passano le giornate nel Paese dei Balocchi?</p>

  <p class="testo_dialogo">– Si passano baloccandosi e divertendosi dalla mattina alla sera. La sera poi si va a letto, e la mattina dopo si ricomincia daccapo. Che te ne pare?</p>

  <p class="testo_dialogo">– Uhm!... – fece Pinocchio: e tentennò leggermente il capo, come dire: «È una vita che farei volentieri anch’io!».</p>

  <p class="testo_dialogo">– Dunque, vuoi partire con me? Sì o no? Risolviti.</p>

  <p class="testo_dialogo">– No, no, no e poi no. Oramai ho promesso alla mia buona Fata di diventare un ragazzo perbene, e voglio mantenere la promessa. Anzi, siccome vedo che il sole va sotto, così ti lascio subito e scappo via. Dunque addio e buon viaggio.</p>

  <p class="testo_dialogo">– Dove corri con tanta furia?</p>

  <p class="testo_dialogo">– A casa. La mia buona Fata vuole che ritorni prima di notte.</p>

  <p class="testo_dialogo">– Aspetta altri due minuti.</p>

  <p class="testo_dialogo">– Faccio troppo tardi.</p>

  <p class="testo_dialogo">– Due minuti soli.</p>

  <p class="testo_dialogo">– E se poi la Fata mi grida?</p>

  <p class="testo_dialogo">– Lasciala gridare. Quando avrà gridato ben bene, si cheterà, – disse quella birba di Lucignolo.</p>

  <p class="testo_dialogo">– E come fai? Parti solo o in compagnia?</p>

  <p class="testo_dialogo">– Solo? Saremo più di cento ragazzi.</p>

  <p class="testo_dialogo">– E il viaggio lo fate a piedi?</p>

  <p class="testo_dialogo">– A mezzanotte passerà di qui il carro che ci deve prendere e condurre fin dentro ai confini di quel fortunatissimo paese.</p>

  <p class="testo_dialogo">– Che cosa pagherei che ora fosse mezzanotte!...</p>

  <p class="testo_dialogo">– Perché?</p>

  <p class="testo_dialogo">– Per vedervi partire tutti insieme.</p>

  <p class="testo_dialogo">– Rimani qui un altro poco e ci vedrai.</p>

  <p class="testo_dialogo">– No, no: voglio ritornare a casa.</p>

  <p class="testo_dialogo">– Aspetta altri due minuti.</p>

  <p class="testo_dialogo">– Ho indugiato anche troppo. La Fata starà in pensiero per me.</p>

  <p class="testo_dialogo">– Povera Fata! Che ha paura forse che ti mangino i pipistrelli?</p>

  <p class="testo_dialogo">– Ma dunque, – soggiunse Pinocchio, – tu sei veramente sicuro che in quel paese non ci sono punte scuole?...</p>

  <p class="testo_dialogo">– Neanche l’ombra.</p>

  <p class="testo_dialogo">– E nemmeno maestri?...</p>

  <p class="testo_dialogo">– Nemmen’uno.</p>

  <p class="testo_dialogo">– E non c’è mai l’obbligo di studiare?</p>

  <p class="testo_dialogo">– Mai, mai, mai!</p>

  <p class="testo_dialogo">– Che bel paese! – disse Pinocchio, sentendo venirsi l’acquolina in bocca. – Che bel paese! Io non ci sono stato mai, ma me lo figuro!...</p>

  <p class="testo_dialogo">– Perché non vieni anche tu?</p>

  <p class="testo_dialogo">– È inutile che tu mi tenti! Oramai ho promesso alla mia buona Fata di diventare un ragazzo di giudizio, e non voglio mancare alla parola.</p>

  <p class="testo_dialogo">– Dunque addio, e salutami tanto le scuole ginnasiali!... E anche quelle liceali, se le incontri per la strada.</p>

  <p class="testo_dialogo">– Addio, Lucignolo: fai buon viaggio, divertiti e rammentati qualche volta degli amici.</p>

  <p>Ciò detto, il burattino fece due passi in atto di andarsene: ma poi, fermandosi e voltandosi all’amico, gli domandò:</p>

  <p class="testo_dialogo">– Ma sei proprio sicuro che in quel paese tutte le settimane sieno composte di sei giovedì e di una domenica?</p>

  <p class="testo_dialogo">– Sicurissimo.</p>

  <p class="testo_dialogo">– Ma lo sai di certo che le vacanze abbiano principio col primo di gennaio e finiscano coll’ultimo di dicembre?</p>

  <p class="testo_dialogo">– Di certissimo!</p>

  <p class="testo_dialogo">– Che bel paese! – ripeté Pinocchio, sputando dalla soverchia consolazione.</p>

  <p>Poi, fatto un animo risoluto, soggiunse in fretta e furia:</p>

  <p class="testo_dialogo">– Dunque, addio davvero: e buon viaggio.</p>

  <p class="testo_dialogo">– Addio.</p>

  <p class="testo_dialogo">– Fra quanto partirete?</p>

  <p class="testo_dialogo">– Fra due ore!</p>

  <p class="testo_dialogo">– Peccato! Se alla partenza mancasse un’ora sola, sarei quasi quasi capace di aspettare.</p>

  <p class="testo_dialogo">– E la Fata?...</p>

  <p class="testo_dialogo">– Oramai ho fatto tardi!... E tornare a casa un’ora prima o un’ora dopo, è lo stesso.</p>

  <p class="testo_dialogo">– Povero Pinocchio! E se la Fata ti grida?</p>

  <p class="testo_dialogo">– Pazienza! La lascerò gridare. Quando avrà gridato ben bene, si cheterà.</p>

  <p>Intanto si era già fatta notte e notte buia: quando a un tratto videro muoversi in lontananza un lumicino... e sentirono un suono di bubboli e uno squillo di trombetta, così piccolino e soffocato, che pareva il sibilo di una zanzara!</p>

  <p class="testo_dialogo">– Eccolo! – gridò Lucignolo, rizzandosi in piedi.</p>

  <p class="testo_dialogo">– Chi è? – domandò sottovoce Pinocchio.</p>

  <p class="testo_dialogo">– È il carro che viene a prendermi. Dunque, vuoi venire, sì o no?</p>

  <p class="testo_dialogo">– Ma è proprio vero, – domandò il burattino, – che in quel paese i ragazzi non hanno mai l’obbligo di studiare?</p>

  <p class="testo_dialogo">– Mai, mai, mai!</p>

  <p class="testo_dialogo">– Che bel paese!... che bel paese!... che bel paese!...</p>
</body>
</html>