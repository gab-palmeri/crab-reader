<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_6">IV. La storia di Pinocchio col Grillo-parlante, dove si vede come i ragazzi cattivi hanno a noia di sentirsi correggere da chi ne sa più di loro.</h2>

  <p>Vi dirò dunque, ragazzi, che mentre il povero Geppetto era condotto senza sua colpa in prigione, quel monello di Pinocchio, rimasto libero dalle grinfie del carabiniere, se la dava a gambe giù attraverso ai campi, per far più presto a tornarsene a casa; e nella gran furia del correre saltava greppi altissimi, siepi di pruni e fossi pieni d’acqua, tale e quale come avrebbe potuto fare un capretto o un leprottino inseguito dai cacciatori.</p>

  <p>Giunto dinanzi a casa, trovò l’uscio di strada socchiuso. Lo spinse, entrò dentro, e appena ebbe messo tanto di paletto, si gettò a sedere per terra, lasciando andare un gran sospirone di contentezza.</p>

  <p>Ma quella contentezza durò poco, perché sentì nella stanza qualcuno che fece:</p>

  <p class="testo_dialogo">– <i>Crì - crì - crì!</i></p>

  <p class="testo_dialogo">– Chi è che mi chiama? – disse Pinocchio tutto impaurito.</p>

  <p class="testo_dialogo">– Sono io!</p>

  <p>Pinocchio si voltò e vide un grosso Grillo che saliva lentamente su su per il muro.</p>

  <p class="testo_dialogo">– Dimmi, Grillo: e tu chi sei?</p>

  <p class="testo_dialogo">– Io sono il Grillo-parlante, ed abito in questa stanza da più di cent’anni.</p>

  <p class="testo_dialogo">– Oggi però questa stanza è mia, – disse il burattino, – e se vuoi farmi un vero piacere, vattene subito, senza nemmeno voltarti indietro.</p>

  <p class="testo_dialogo">– Io non me ne anderò di qui, – rispose il Grillo, – se prima non ti avrò detto una gran verità.</p>

  <p class="testo_dialogo">– Dimmela e spìcciati.</p>

  <p class="testo_dialogo">– Guai a quei ragazzi che si ribellano ai loro genitori e che abbandonano capricciosamente la casa paterna! Non avranno mai bene in questo mondo; e prima o poi dovranno pentirsene amaramente.</p>

  <p class="testo_dialogo">– Canta pure, Grillo mio, come ti pare e piace: ma io so che domani, all’alba, voglio andarmene di qui, perché se rimango qui, avverrà a me quel che avviene a tutti gli altri ragazzi, vale a dire mi manderanno a scuola e per amore o per forza mi toccherà studiare; e io, a dirtela in confidenza, di studiare non ne ho punto voglia e mi diverto più a correre dietro alle farfalle e a salire su per gli alberi a prendere gli uccellini di nido.</p>

  <p class="testo_dialogo">– Povero grullerello! Ma non sai che, facendo così, diventerai da grande un bellissimo somaro e che tutti si piglieranno gioco di te?</p>

  <p class="testo_dialogo">– Chétati. Grillaccio del mal’augurio! – gridò Pinocchio.</p>

  <p>Ma il Grillo, che era paziente e filosofo, invece di aversi a male di questa impertinenza, continuò con lo stesso tono di voce:</p>

  <p class="testo_dialogo">– E se non ti garba di andare a scuola, perché non impari almeno un mestiere, tanto da guadagnarti onestamente un pezzo di pane?</p>

  <p class="testo_dialogo">– Vuoi che te lo dica? – replicò Pinocchio, che cominciava a perdere la pazienza. – Fra tutti i mestieri del mondo non ce n’è che uno solo, che veramente mi vada a genio.</p>

  <p class="testo_dialogo">– E questo mestiere sarebbe?...</p>

  <p class="testo_dialogo">– Quello di mangiare, bere, dormire, divertirmi e fare dalla mattina alla sera la vita del vagabondo.</p>

  <p class="testo_dialogo">– Per tua regola, – disse il Grillo-parlante con la sua solita calma, – tutti quelli che fanno codesto mestiere finiscono sempre allo spedale o in prigione.</p>

  <p class="testo_dialogo">– Bada, Grillaccio del mal’augurio!... se mi monta la bizza, guai a te!</p>

  <p class="testo_dialogo">– Povero Pinocchio! Mi fai proprio compassione!...</p>

  <p class="testo_dialogo">– Perché ti faccio compassione?</p>

  <p class="testo_dialogo">– Perché sei un burattino e, quel che è peggio, perché hai la testa di legno.</p>

  <p>A queste ultime parole, Pinocchio saltò su tutt’infuriato e preso sul banco un martello di legno lo scagliò contro il Grillo-parlante.</p>

  <p>Forse non credeva nemmeno di colpirlo: ma disgraziatamente lo colse per l’appunto nel capo, tanto che il povero Grillo ebbe appena il fiato di fare <i>crì - crì - crì</i>, e poi rimase lì stecchito e appiccicato alla parete.</p>
</body>
</html>