<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_11">IX. Pinocchio vende l’Abbecedario per andare a vedere il teatrino dei burattini.</h2>

  <p>Smesso che fu di nevicare, Pinocchio col suo bravo Abbecedario nuovo sotto il braccio, prese la strada che menava alla scuola: e strada facendo, fantasticava nel suo cervellino mille ragionamenti e mille castelli in aria, uno più bello dell’altro.</p>

  <p>E discorrendo da sé solo diceva:</p>

  <p class="testo_dialogo">– Oggi, alla scuola, voglio subito imparare a leggere: domani poi imparerò a scrivere e domani l’altro imparerò a fare i numeri. Poi, colla mia abilità, guadagnerò molti quattrini e coi primi quattrini che mi verranno in tasca, voglio subito fare al mio babbo una bella casacca di panno. Ma che dico di panno? Gliela voglio fare tutta d’argento e d’oro, e coi bottoni di brillanti. E quel pover’uomo se la merita davvero: perché, insomma, per comprarmi i libri e per farmi istruire, è rimasto in maniche di camicia... a questi freddi! Non ci sono che i babbi che sieno capaci di certi sacrifizi!...</p>

  <p>Mentre tutto commosso diceva così gli parve di sentire in lontananza una musica di pifferi e di colpi di grancassa: pì-pì-pì, pì-pì-pì zum, zum, zum, zum.</p>

  <p>Si fermò e stette in ascolto. Quei suoni venivano di fondo a una lunghissima strada traversa, che conduceva a un piccolo paesetto fabbricato sulla spiaggia del mare.</p>

  <p class="testo_dialogo">– Che cosa sia questa musica? Peccato che io debba andare a scuola, se no...</p>

  <p>E rimase lì perplesso. A ogni modo, bisognava prendere una risoluzione: o a scuola, o a sentire i pifferi.</p>

  <p class="testo_dialogo">– Oggi anderò a sentire i pifferi, e domani a scuola: per andare a scuola c’è sempre tempo, – disse finalmente quel monello facendo una spallucciata.</p>

  <p>Detto fatto, infilò giù per la strada traversa, e cominciò a correre a gambe. Più correva e più sentiva distinto il suono dei pifferi e dei tonfi della grancassa: pì-pì-pì, pì-pì-pì… zum, zum, zum, zum.</p>

  <p>Quand’ecco che si trovò in mezzo a una piazza tutta piena di gente, la quale si affollava intorno a un gran baraccone di legno e di tela dipinta di mille colori.</p>

  <p class="testo_dialogo">– Che cos’è quel baraccone? – domandò Pinocchio, voltandosi a un ragazzetto che era lì del paese.</p>

  <p class="testo_dialogo">– Leggi il cartello, che c’è scritto, e lo saprai.</p>

  <p class="testo_dialogo">– Lo leggerei volentieri, ma per l’appunto oggi non so leggere.</p>

  <p class="testo_dialogo">– Bravo bue! Allora te lo leggerò io. Sappi dunque che in quel cartello a lettere rosse come il fuoco c’è scritto: GRAN TEATRO DEI BURATTINI...</p>

  <p class="testo_dialogo">– È molto che è incominciata la commedia?</p>

  <p class="testo_dialogo">– Comincia ora.</p>

  <p class="testo_dialogo">– E quanto si spende per entrare?</p>

  <p class="testo_dialogo">– Quattro soldi.</p>

  <p>Pinocchio, che aveva addosso la febbre della curiosità, perse ogni ritegno, e disse senza vergognarsi al ragazzetto, col quale parlava:</p>

  <p class="testo_dialogo">– Mi daresti quattro soldi fino a domani?</p>

  <p class="testo_dialogo">– Te li darei volentieri, – gli rispose l’altro canzonandolo, – ma oggi per l’appunto non te li posso dare.</p>

  <p class="testo_dialogo">– Per quattro soldi, ti vendo la mia giacchetta, – gli disse allora il burattino.</p>

  <p class="testo_dialogo">– Che vuoi che mi faccia di una giacchetta di carta fiorita? Se ci piove su, non c’è più verso di cavartela da dosso.</p>

  <p class="testo_dialogo">– Vuoi comprare le mie scarpe?</p>

  <p class="testo_dialogo">– Sono buone per accendere il fuoco.</p>

  <p class="testo_dialogo">– Quanto mi dai del berretto?</p>

  <p class="testo_dialogo">– Bell’acquisto davvero! Un berretto di midolla di pane! C’è il caso che i topi me lo vengano a mangiare in capo!</p>

  <p>Pinocchio era sulle spine. Stava lì lì per fare un’ultima offerta: ma non aveva coraggio; esitava, tentennava, pativa. Alla fine disse:</p>

  <p class="testo_dialogo">– Vuoi darmi quattro soldi di quest’Abbecedario nuovo?</p>

  <p class="testo_dialogo">– Io sono un ragazzo, e non compro nulla dai ragazzi, – gli rispose il suo piccolo interlocutore, che aveva molto più giudizio di lui.</p>

  <p class="testo_dialogo">– Per quattro soldi l’Abbecedario lo prendo io, – gridò un rivenditore di panni usati, che s’era trovato presente alla conversazione.</p>

  <p>E il libro fu venduto lì sui due piedi. E pensare che quel pover’uomo di Geppetto era rimasto a casa, a tremare dal freddo in maniche di camicia, per comprare l’Abbecedario al figliuolo!</p>
</body>
</html>